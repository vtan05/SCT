C. IVLI CAESARIS COMMENTARIORVM DE BELLO GALLICO LIBER PRIMVS

GALLIA EST OMNIS DIVISA IN PARTES TRES, QVARVM VNAM INCOLVNT BELGAE, ALIAM AQVITANI, TERTIAM QVI IPSORVM LINGVA CELTAE, NOSTRA GALLI APPELLANTVR. HI OMNES LINGVA, INSTITVTIS, LEGIBVS INTER SE DIFFERVNT. GALLOS AB AQVITANIS GARVMNA FLVMEN, A BELGIS MATRONA ET SEQVANA DIVIDIT. HORVM OMNIVM FORTISSIMI SVNT BELGAE, PROPTEREA QVOD A CVLTV ATQVE HVMANITATE PROVINCIAE LONGISSIME ABSVNT, MINIMEQVE AD EOS MERCATORES SAEPE COMMEANT ATQVE EA QVAE AD EFFEMINANDOS ANIMOS PERTINENT IMPORTANT,PROXIMIQVE SVNT GERMANIS, QVI TRANS RHENVM INCOLVNT, QVIBVSCVM CONTINENTER BELLVM GERVNT. QVA DE CAVSA HELVETII QVOQVE RELIQVOS GALLOS VIRTVTE PRAECEDVNT, QVOD FERE COTIDIANIS PROELIIS CVM GERMANIS CONTENDVNT, CVM AVT SVIS FINIBVS EOS PROHIBENT AVT IPSI IN EORVM FINIBVS BELLVM GERVNT. EORVM VNA PARS, QVAM GALLOS OBTINERE DICTVM EST, INITIVM CAPIT A FLVMINE RHODANO, CONTINETVR GARVMNA FLVMINE, OCEANO, FINIBVS BELGARVM, ATTINGIT ETIAM AB SEQVANIS ET HELVETIIS FLVMEN RHENVM, VERGIT AD SEPTENTRIONES. BELGAE AB EXTREMIS GALLIAE FINIBVS ORIVNTVR, PERTINENT AD INFERIOREM PARTEM FLVMINIS RHENI, SPECTANT IN SEPTENTRIONEM ET ORIENTEM SOLEM. AQVITANIA A GARVMNA FLVMINE AD PYRENAEOS MONTES ET EAM PARTEM OCEANI QVAE EST AD HISPANIAM PERTINET; SPECTAT INTER OCCASVM SOLIS ET SEPTENTRIONES. 

APVD HELVETIOS LONGE NOBILISSIMVS FVIT ET DITISSIMVS ORGETORIX. IS M. MESSALA, [ET P. ] M. PISONE CONSVLIBVS REGNI CVPIDITATE INDVCTVS CONIVRATIONEM NOBILITATIS FECIT ET CIVITATI PERSVASIT VT DE FINIBVS SVIS CVM OMNIBVS COPIIS EXIRENT: PERFACILE ESSE, CVM VIRTVTE OMNIBVS PRAESTARENT, TOTIVS GALLIAE IMPERIO POTIRI. ID HOC FACILIVS IIS PERSVASIT, QVOD VNDIQVE LOCI NATVRA HELVETII CONTINENTVR: VNA EX PARTE FLVMINE RHENO LATISSIMO ATQVE ALTISSIMO, QVI AGRVM HELVETIVM A GERMANIS DIVIDIT; ALTERA EX PARTE MONTE IVRA ALTISSIMO, QVI EST INTER SEQVANOS ET HELVETIOS; TERTIA LACV LEMANNO ET FLVMINE RHODANO, QVI PROVINCIAM NOSTRAM AB HELVETIIS DIVIDIT. HIS REBVS FIEBAT VT ET MINVS LATE VAGARENTVR ET MINVS FACILE FINITIMIS BELLVM INFERRE POSSENT; QVA EX PARTE HOMINES BELLANDI CVPIDI MAGNO DOLORE ADFICIEBANTVR. PRO MVLTITVDINE AVTEM HOMINVM ET PRO GLORIA BELLI ATQVE FORTITVDINIS ANGVSTOS SE FINES HABERE ARBITRABANTVR, QVI IN LONGITVDINEM MILIA PASSVVM CCXL, IN LATITVDINEM CLXXX PATEBANT. 

HIS REBVS ADDVCTI ET AVCTORITATE ORGETORIGIS PERMOTI CONSTITVERVNT EA QVAE AD PROFICISCENDVM PERTINERENT COMPARARE, IVMENTORVM ET CARRORVM QVAM MAXIMVM NVMERVM COEMERE, SEMENTES QVAM MAXIMAS FACERE, VT IN ITINERE COPIA FRVMENTI SVPPETERET, CVM PROXIMIS CIVITATIBVS PACEM ET AMICITIAM CONFIRMARE. AD EAS RES CONFICIENDAS BIENNIVM SIBI SATIS ESSE DVXERVNT; IN TERTIVM ANNVM PROFECTIONEM LEGE CONFIRMANT. AD EAS RES CONFICIENDAS ORGETORIX DELIGITVR. IS SIBI LEGATIONEM AD CIVITATES SVSCIPIT. IN EO ITINERE PERSVADET CASTICO, CATAMANTALOEDIS FILIO, SEQVANO, CVIVS PATER REGNVM IN SEQVANIS MVLTOS ANNOS OBTINVERAT ET A SENATV POPVLI ROMANI AMICVS APPELLATVS ERAT, VT REGNVM IN CIVITATE SVA OCCVPARET, QVOD PATER ANTE HABVERIT; ITEMQVE DVMNORIGI HAEDVO, FRATRI DIVICIACI, QVI EO TEMPORE PRINCIPATVM IN CIVITATE OBTINEBAT AC MAXIME PLEBI ACCEPTVS ERAT, VT IDEM CONARETVR PERSVADET EIQVE FILIAM SVAM IN MATRIMONIVM DAT. PERFACILE FACTV ESSE ILLIS PROBAT CONATA PERFICERE, PROPTEREA QVOD IPSE SVAE CIVITATIS IMPERIVM OBTENTVRVS ESSET: NON ESSE DVBIVM QVIN TOTIVS GALLIAE PLVRIMVM HELVETII POSSENT; SE SVIS COPIIS SVOQVE EXERCITV ILLIS REGNA CONCILIATVRVM CONFIRMAT. HAC ORATIONE ADDVCTI INTER SE FIDEM ET IVS IVRANDVM DANT ET REGNO OCCVPATO PER TRES POTENTISSIMOS AC FIRMISSIMOS POPVLOS TOTIVS GALLIAE SESE POTIRI POSSE SPERANT. 

EA RES EST HELVETIIS PER INDICIVM ENVNTIATA. MORIBVS SVIS ORGETORICEM EX VINCVLIS CAVSAM DICERE COEGERVNT; DAMNATVM POENAM SEQVI OPORTEBAT, VT IGNI CREMARETVR. DIE CONSTITVTA CAVSAE DICTIONIS ORGETORIX AD IVDICIVM OMNEM SVAM FAMILIAM, AD HOMINVM MILIA DECEM, VNDIQVE COEGIT, ET OMNES CLIENTES OBAERATOSQVE SVOS, QVORVM MAGNVM NVMERVM HABEBAT, EODEM CONDVXIT; PER EOS NE CAVSAM DICERET SE ERIPVIT. CVM CIVITAS OB EAM REM INCITATA ARMIS IVS SVVM EXSEQVI CONARETVR MVLTITVDINEMQVE HOMINVM EX AGRIS MAGISTRATVS COGERENT, ORGETORIX MORTVVS EST; NEQVE ABEST SVSPICIO, VT HELVETII ARBITRANTVR, QVIN IPSE SIBI MORTEM CONSCIVERIT. 

POST EIVS MORTEM NIHILO MINVS HELVETII ID QVOD CONSTITVERANT FACERE CONANTVR, VT E FINIBVS SVIS EXEANT. VBI IAM SE AD EAM REM PARATOS ESSE ARBITRATI SVNT, OPPIDA SVA OMNIA, NVMERO AD DVODECIM, VICOS AD QVADRINGENTOS, RELIQVA PRIVATA AEDIFICIA INCENDVNT; FRVMENTVM OMNE, PRAETER QVOD SECVM PORTATVRI ERANT, COMBVRVNT, VT DOMVM REDITIONIS SPE SVBLATA PARATIORES AD OMNIA PERICVLA SVBEVNDA ESSENT; TRIVM MENSVM MOLITA CIBARIA SIBI QVEMQVE DOMO EFFERRE IVBENT. PERSVADENT RAVRACIS ET TVLINGIS ET LATOBRIGIS FINITIMIS, VTI EODEM VSI CONSILIO OPPIDIS SVIS VICISQVE EXVSTIS VNA CVM IIS PROFICISCANTVR, BOIOSQVE, QVI TRANS RHENVM INCOLVERANT ET IN AGRVM NORICVM TRANSIERANT NOREIAMQVE OPPVGNABANT, RECEPTOS AD SE SOCIOS SIBI ADSCISCVNT. 

ERANT OMNINO ITINERA DVO, QVIBVS ITINERIBVS DOMO EXIRE POSSENT: VNVM PER SEQVANOS, ANGVSTVM ET DIFFICILE, INTER MONTEM IVRAM ET FLVMEN RHODANVM, VIX QVA SINGVLI CARRI DVCERENTVR, MONS AVTEM ALTISSIMVS IMPENDEBAT, VT FACILE PERPAVCI PROHIBERE POSSENT; ALTERVM PER PROVINCIAM NOSTRAM, MVLTO FACILIVS ATQVE EXPEDITIVS, PROPTEREA QVOD INTER FINES HELVETIORVM ET ALLOBROGVM, QVI NVPER PACATI ERANT, RHODANVS FLVIT ISQVE NON NVLLIS LOCIS VADO TRANSITVR. EXTREMVM OPPIDVM ALLOBROGVM EST PROXIMVMQVE HELVETIORVM FINIBVS GENAVA. EX EO OPPIDO PONS AD HELVETIOS PERTINET. ALLOBROGIBVS SESE VEL PERSVASVROS, QVOD NONDVM BONO ANIMO IN POPVLVM ROMANVM VIDERENTVR, EXISTIMABANT VEL VI COACTVROS VT PER SVOS FINES EOS IRE PATERENTVR. OMNIBVS REBVS AD PROFECTIONEM COMPARATIS DIEM DICVNT, QVA DIE AD RIPAM RHODANI OMNES CONVENIANT. IS DIES ERAT A. D. V. KAL. APR. L. PISONE, A. GABINIO CONSVLIBVS. 

CAESARI CVM ID NVNTIATVM ESSET, EOS PER PROVINCIAM NOSTRAM ITER FACERE CONARI, MATVRAT AB VRBE PROFICISCI ET QVAM MAXIMIS POTEST ITINERIBVS IN GALLIAM VLTERIOREM CONTENDIT ET AD GENAVAM PERVENIT. PROVINCIAE TOTI QVAM MAXIMVM POTEST MILITVM NVMERVM IMPERAT (ERAT OMNINO IN GALLIA VLTERIORE LEGIO VNA), PONTEM, QVI ERAT AD GENAVAM, IVBET RESCINDI. VBI DE EIVS ADVENTV HELVETII CERTIORES FACTI SVNT, LEGATOS AD EVM MITTVNT NOBILISSIMOS CIVITATIS, CVIVS LEGATIONIS NAMMEIVS ET VERVCLOETIVS PRINCIPEM LOCVM OBTINEBANT, QVI DICERENT SIBI ESSE IN ANIMO SINE VLLO MALEFICIO ITER PER PROVINCIAM FACERE, PROPTEREA QVOD ALIVD ITER HABERENT NVLLVM: ROGARE VT EIVS VOLVNTATE ID SIBI FACERE LICEAT. CAESAR, QVOD MEMORIA TENEBAT L. CASSIVM CONSVLEM OCCISVM EXERCITVMQVE EIVS AB HELVETIIS PVLSVM ET SVB IVGVM MISSVM, CONCEDENDVM NON PVTABAT; NEQVE HOMINES INIMICO ANIMO, DATA FACVLTATE PER PROVINCIAM ITINERIS FACIVNDI, TEMPERATVROS AB INIVRIA ET MALEFICIO EXISTIMABAT. TAMEN, VT SPATIVM INTERCEDERE POSSET DVM MILITES QVOS IMPERAVERAT CONVENIRENT, LEGATIS RESPONDIT DIEM SE AD DELIBERANDVM SVMPTVRVM: SI QVID VELLENT, AD ID. APRIL. REVERTERENTVR. 

INTEREA EA LEGIONE QVAM SECVM HABEBAT MILITIBVSQVE, QVI EX PROVINCIA CONVENERANT, A LACV LEMANNO, QVI IN FLVMEN RHODANVM INFLVIT, AD MONTEM IVRAM, QVI FINES SEQVANORVM AB HELVETIIS DIVIDIT, MILIA PASSVVM XVIIII MVRVM IN ALTITVDINEM PEDVM SEDECIM FOSSAMQVE PERDVCIT. EO OPERE PERFECTO PRAESIDIA DISPONIT, CASTELLA COMMVNIT, QVO FACILIVS, SI SE INVITO TRANSIRE CONENTVR, PROHIBERE POSSIT. VBI EA DIES QVAM CONSTITVERAT CVM LEGATIS VENIT ET LEGATI AD EVM REVERTERVNT, NEGAT SE MORE ET EXEMPLO POPVLI ROMANI POSSE ITER VLLI PER PROVINCIAM DARE ET, SI VIM FACERE CONENTVR, PROHIBITVRVM OSTENDIT. HELVETII EA SPE DEIECTI NAVIBVS IVNCTIS RATIBVSQVE COMPLVRIBVS FACTIS, ALII VADIS RHODANI, QVA MINIMA ALTITVDO FLVMINIS ERAT, NON NVMQVAM INTERDIV, SAEPIVS NOCTV, SI PERRVMPERE POSSENT CONATI, OPERIS MVNITIONE ET MILITVM CONCVRSV ET TELIS REPVLSI, HOC CONATV DESTITERVNT. 

RELINQVEBATVR VNA PER SEQVANOS VIA, QVA SEQVANIS INVITIS PROPTER ANGVSTIAS IRE NON POTERANT. HIS CVM SVA SPONTE PERSVADERE NON POSSENT, LEGATOS AD DVMNORIGEM HAEDVVM MITTVNT, VT EO DEPRECATORE A SEQVANIS IMPETRARENT. DVMNORIX GRATIA ET LARGITIONE APVD SEQVANOS PLVRIMVM POTERAT ET HELVETIIS ERAT AMICVS, QVOD EX EA CIVITATE ORGETORIGIS FILIAM IN MATRIMONIVM DVXERAT, ET CVPIDITATE REGNI ADDVCTVS NOVIS REBVS STVDEBAT ET QVAM PLVRIMAS CIVITATES SVO BENEFICIO HABERE OBSTRICTAS VOLEBAT. ITAQVE REM SVSCIPIT ET A SEQVANIS IMPETRAT VT PER FINES SVOS HELVETIOS IRE PATIANTVR, OBSIDESQVE VTI INTER SESE DENT PERFICIT: SEQVANI, NE ITINERE HELVETIOS PROHIBEANT, HELVETII, VT SINE MALEFICIO ET INIVRIA TRANSEANT. 

CAESARI RENVNTIATVR HELVETIIS ESSE IN ANIMO PER AGRVM SEQVANORVM ET HAEDVORVM ITER IN SANTONVM FINES FACERE, QVI NON LONGE A TOLOSATIVM FINIBVS ABSVNT, QVAE CIVITAS EST IN PROVINCIA. ID SI FIERET, INTELLEGEBAT MAGNO CVM PERICVLO PROVINCIAE FVTVRVM VT HOMINES BELLICOSOS, POPVLI ROMANI INIMICOS, LOCIS PATENTIBVS MAXIMEQVE FRVMENTARIIS FINITIMOS HABERET. OB EAS CAVSAS EI MVNITIONI QVAM FECERAT T. LABIENVM LEGATVM PRAEFICIT; IPSE IN ITALIAM MAGNIS ITINERIBVS CONTENDIT DVASQVE IBI LEGIONES CONSCRIBIT ET TRES, QVAE CIRCVM AQVILEIAM HIEMABANT, EX HIBERNIS EDVCIT ET, QVA PROXIMVM ITER IN VLTERIOREM GALLIAM PER ALPES ERAT, CVM HIS QVINQVE LEGIONIBVS IRE CONTENDIT. IBI CEVTRONES ET GRAIOCELI ET CATVRIGES LOCIS SVPERIORIBVS OCCVPATIS ITINERE EXERCITVM PROHIBERE CONANTVR. COMPLVRIBVS HIS PROELIIS PVLSIS AB OCELO, QVOD EST OPPIDVM CITERIORIS PROVINCIAE EXTREMVM, IN FINES VOCONTIORVM VLTERIORIS PROVINCIAE DIE SEPTIMO PERVENIT; INDE IN ALLOBROGVM FINES, AB ALLOBROGIBVS IN SEGVSIAVOS EXERCITVM DVCIT. HI SVNT EXTRA PROVINCIAM TRANS RHODANVM PRIMI. 

HELVETII IAM PER ANGVSTIAS ET FINES SEQVANORVM SVAS COPIAS TRADVXERANT ET IN HAEDVORVM FINES PERVENERANT EORVMQVE AGROS POPVLABANTVR. HAEDVI, CVM SE SVAQVE AB IIS DEFENDERE NON POSSENT, LEGATOS AD CAESAREM MITTVNT ROGATVM AVXILIVM: ITA SE OMNI TEMPORE DE POPVLO ROMANO MERITOS ESSE VT PAENE IN CONSPECTV EXERCITVS NOSTRI AGRI VASTARI, LIBERI [EORVM] IN SERVITVTEM ABDVCI, OPPIDA EXPVGNARI NON DEBVERINT. EODEM TEMPORE [QVO HAEDVI] AMBARRI, NECESSARII ET CONSANGVINEI HAEDVORVM, CAESAREM CERTIOREM FACIVNT SESE DEPOPVLATIS AGRIS NON FACILE AB OPPIDIS VIM HOSTIVM PROHIBERE. ITEM ALLOBROGES, QVI TRANS RHODANVM VICOS POSSESSIONESQVE HABEBANT, FVGA SE AD CAESAREM RECIPIVNT ET DEMONSTRANT SIBI PRAETER AGRI SOLVM NIHIL ESSE RELIQVI. QVIBVS REBVS ADDVCTVS CAESAR NON EXPECTANDVM SIBI STATVIT DVM, OMNIBVS FORTVNIS SOCIORVM CONSVMPTIS, IN SANTONOS HELVETII PERVENIRENT. 

FLVMEN EST ARAR, QVOD PER FINES HAEDVORVM ET SEQVANORVM IN RHODANVM INFLVIT, INCREDIBILI LENITATE, ITA VT OCVLIS IN VTRAM PARTEM FLVAT IVDICARI NON POSSIT. ID HELVETII RATIBVS AC LINTRIBVS IVNCTIS TRANSIBANT. VBI PER EXPLORATORES CAESAR CERTIOR FACTVS EST TRES IAM PARTES COPIARVM HELVETIOS ID FLVMEN TRADVXISSE, QVARTAM VERO PARTEM CITRA FLVMEN ARARIM RELIQVAM ESSE, DE TERTIA VIGILIA CVM LEGIONIBVS TRIBVS E CASTRIS PROFECTVS AD EAM PARTEM PERVENIT QVAE NONDVM FLVMEN TRANSIERAT. EOS IMPEDITOS ET INOPINANTES ADGRESSVS MAGNAM PARTEM EORVM CONCIDIT; RELIQVI SESE FVGAE MANDARVNT ATQVE IN PROXIMAS SILVAS ABDIDERVNT. IS PAGVS APPELLABATVR TIGVRINVS; NAM OMNIS CIVITAS HELVETIA IN QVATTVOR PAGOS DIVISA EST. HIC PAGVS VNVS, CVM DOMO EXISSET, PATRVM NOSTRORVM MEMORIA L. CASSIVM CONSVLEM INTERFECERAT ET EIVS EXERCITVM SVB IVGVM MISERAT. ITA SIVE CASV SIVE CONSILIO DEORVM IMMORTALIVM QVAE PARS CIVITATIS HELVETIAE INSIGNEM CALAMITATEM POPVLO ROMANO INTVLERAT, EA PRINCEPS POENAM PERSOLVIT. QVA IN RE CAESAR NON SOLVM PVBLICAS, SED ETIAM PRIVATAS INIVRIAS VLTVS EST, QVOD EIVS SOCERI L. PISONIS AVVM, L. PISONEM LEGATVM, TIGVRINI EODEM PROELIO QVO CASSIVM INTERFECERANT. 

HOC PROELIO FACTO, RELIQVAS COPIAS HELVETIORVM VT CONSEQVI POSSET, PONTEM IN ARARI FACIENDVM CVRAT ATQVE ITA EXERCITVM TRADVCIT. HELVETII REPENTINO EIVS ADVENTV COMMOTI CVM ID QVOD IPSI DIEBVS XX AEGERRIME CONFECERANT, VT FLVMEN TRANSIRENT, ILLVM VNO DIE FECISSE INTELLEGERENT, LEGATOS AD EVM MITTVNT; CVIVS LEGATIONIS DIVICO PRINCEPS FVIT, QVI BELLO CASSIANO DVX HELVETIORVM FVERAT. IS ITA CVM CAESARE EGIT: SI PACEM POPVLVS ROMANVS CVM HELVETIIS FACERET, IN EAM PARTEM ITVROS ATQVE IBI FVTVROS HELVETIOS VBI EOS CAESAR CONSTITVISSET ATQVE ESSE VOLVISSET; SIN BELLO PERSEQVI PERSEVERARET, REMINISCERETVR ET VETERIS INCOMMODI POPVLI ROMANI ET PRISTINAE VIRTVTIS HELVETIORVM. QVOD IMPROVISO VNVM PAGVM ADORTVS ESSET, CVM II QVI FLVMEN TRANSISSENT SVIS AVXILIVM FERRE NON POSSENT, NE OB EAM REM AVT SVAE MAGNOPERE VIRTVTI TRIBVERET AVT IPSOS DESPICERET. SE ITA A PATRIBVS MAIORIBVSQVE SVIS DIDICISSE, VT MAGIS VIRTVTE CONTENDERENT QVAM DOLO AVT INSIDIIS NITERENTVR. QVARE NE COMMITTERET VT IS LOCVS VBI CONSTITISSENT EX CALAMITATE POPVLI ROMANI ET INTERNECIONE EXERCITVS NOMEN CAPERET AVT MEMORIAM PRODERET. 

HIS CAESAR ITA RESPONDIT: EO SIBI MINVS DVBITATIONIS DARI, QVOD EAS RES QVAS LEGATI HELVETII COMMEMORASSENT MEMORIA TENERET, ATQVE EO GRAVIVS FERRE QVO MINVS MERITO POPVLI ROMANI ACCIDISSENT; QVI SI ALICVIVS INIVRIAE SIBI CONSCIVS FVISSET, NON FVISSE DIFFICILE CAVERE; SED EO DECEPTVM, QVOD NEQVE COMMISSVM A SE INTELLEGERET QVARE TIMERET NEQVE SINE CAVSA TIMENDVM PVTARET. QVOD SI VETERIS CONTVMELIAE OBLIVISCI VELLET, NVM ETIAM RECENTIVM INIVRIARVM, QVOD EO INVITO ITER PER PROVINCIAM PER VIM TEMPTASSENT, QVOD HAEDVOS, QVOD AMBARROS, QVOD ALLOBROGAS VEXASSENT, MEMORIAM DEPONERE POSSE?QVOD SVA VICTORIA TAM INSOLENTER GLORIARENTVR QVODQVE TAM DIV SE IMPVNE INIVRIAS TVLISSE ADMIRARENTVR, EODEM PERTINERE. CONSVESSE ENIM DEOS IMMORTALES, QVO GRAVIVS HOMINES EX COMMVTATIONE RERVM DOLEANT, QVOS PRO SCELERE EORVM VLCISCI VELINT, HIS SECVNDIORES INTERDVM RES ET DIVTVRNIOREM IMPVNITATEM CONCEDERE. CVM EA ITA SINT, TAMEN, SI OBSIDES AB IIS SIBI DENTVR, VTI EA QVAE POLLICEANTVR FACTVROS INTELLEGAT, ET SI HAEDVIS DE INIVRIIS QVAS IPSIS SOCIISQVE EORVM INTVLERINT, ITEM SI ALLOBROGIBVS SATISFACIANT, SESE CVM IIS PACEM ESSE FACTVRVM. DIVICO RESPONDIT: ITA HELVETIOS A MAIORIBVS SVIS INSTITVTOS ESSE VTI OBSIDES ACCIPERE, NON DARE, CONSVERINT; EIVS REI POPVLVM ROMANVM ESSE TESTEM. HOC RESPONSO DATO DISCESSIT. 

POSTERO DIE CASTRA EX EO LOCO MOVENT. IDEM FACIT CAESAR EQVITATVMQVE OMNEM, AD NVMERVM QVATTVOR MILIVM, QVEM EX OMNI PROVINCIA ET HAEDVIS ATQVE EORVM SOCIIS COACTVM HABEBAT, PRAEMITTIT, QVI VIDEANT QVAS IN PARTES HOSTES ITER FACIANT. QVI CVPIDIVS NOVISSIMVM AGMEN INSECVTI ALIENO LOCO CVM EQVITATV HELVETIORVM PROELIVM COMMITTVNT; ET PAVCI DE NOSTRIS CADVNT. QVO PROELIO SVBLATI HELVETII, QVOD QVINGENTIS EQVITIBVS TANTAM MVLTITVDINEM EQVITVM PROPVLERANT, AVDACIVS SVBSISTERE NON NVMQVAM ET NOVISSIMO AGMINE PROELIO NOSTROS LACESSERE COEPERVNT. CAESAR SVOS A PROELIO CONTINEBAT, AC SATIS HABEBAT IN PRAESENTIA HOSTEM RAPINIS, PABVLATIONIBVS POPVLATIONIBVSQVE PROHIBERE. ITA DIES CIRCITER XV ITER FECERVNT VTI INTER NOVISSIMVM HOSTIVM AGMEN ET NOSTRVM PRIMVM NON AMPLIVS QVINIS AVT SENIS MILIBVS PASSVVM INTERESSET. 

INTERIM COTIDIE CAESAR HAEDVOS FRVMENTVM, QVOD ESSENT PVBLICE POLLICITI, FLAGITARE. NAM PROPTER FRIGORA [QVOD GALLIA SVB SEPTENTRIONIBVS, VT ANTE DICTVM EST, POSITA EST,] NON MODO FRVMENTA IN AGRIS MATVRA NON ERANT, SED NE PABVLI QVIDEM SATIS MAGNA COPIA SVPPETEBAT; EO AVTEM FRVMENTO QVOD FLVMINE ARARI NAVIBVS SVBVEXERAT PROPTEREA VTI MINVS POTERAT QVOD ITER AB ARARI HELVETII AVERTERANT, A QVIBVS DISCEDERE NOLEBAT. DIEM EX DIE DVCERE HAEDVI: CONFERRI, COMPORTARI, ADESSE DICERE. VBI SE DIVTIVS DVCI INTELLEXIT ET DIEM INSTARE QVO DIE FRVMENTVM MILITIBVS METIRI OPORTERET, CONVOCATIS EORVM PRINCIPIBVS, QVORVM MAGNAM COPIAM IN CASTRIS HABEBAT, IN HIS DIVICIACO ET LISCO, QVI SVMMO MAGISTRATVI PRAEERAT, QVEM VERGOBRETVM APPELLANT HAEDVI, QVI CREATVR ANNVVS ET VITAE NECISQVE IN SVOS HABET POTESTATEM, GRAVITER EOS ACCVSAT,QVOD, CVM NEQVE EMI NEQVE EX AGRIS SVMI POSSIT, TAM NECESSARIO TEMPORE, TAM PROPINQVIS HOSTIBVS AB IIS NON SVBLEVETVR, PRAESERTIM CVM MAGNA EX PARTE EORVM PRECIBVS ADDVCTVS BELLVM SVSCEPERIT[; MVLTO ETIAM GRAVIVS QVOD SIT DESTITVTVS QVERITVR]. 

TVM DEMVM LISCVS ORATIONE CAESARIS ADDVCTVS QVOD ANTEA TACVERAT PROPONIT: ESSE NON NVLLOS, QVORVM AVCTORITAS APVD PLEBEM PLVRIMVM VALEAT, QVI PRIVATIM PLVS POSSINT QVAM IPSI MAGISTRATVS. HOS SEDITIOSA ATQVE IMPROBA ORATIONE MVLTITVDINEM DETERRERE, NE FRVMENTVM CONFERANT QVOD DEBEANT: PRAESTARE, SI IAM PRINCIPATVM GALLIAE OBTINERE NON POSSINT, GALLORVM QVAM ROMANORVM IMPERIA PERFERRE,NEQVE DVBITARE [DEBEANT] QVIN, SI HELVETIOS SVPERAVERINT ROMANI, VNA CVM RELIQVA GALLIA HAEDVIS LIBERTATEM SINT EREPTVRI. AB ISDEM NOSTRA CONSILIA QVAEQVE IN CASTRIS GERANTVR HOSTIBVS ENVNTIARI; HOS A SE COERCERI NON POSSE. QVIN ETIAM, QVOD NECESSARIAM REM COACTVS CAESARI ENVNTIARIT, INTELLEGERE SESE QVANTO ID CVM PERICVLO FECERIT, ET OB EAM CAVSAM QVAM DIV POTVERIT TACVISSE. 

CAESAR HAC ORATIONE LISCI DVMNORIGEM, DIVICIACI FRATREM, DESIGNARI SENTIEBAT, SED, QVOD PLVRIBVS PRAESENTIBVS EAS RES IACTARI NOLEBAT, CELERITER CONCILIVM DIMITTIT, LISCVM RETINET. QVAERIT EX SOLO EA QVAE IN CONVENTV DIXERAT. DICIT LIBERIVS ATQVE AVDACIVS. EADEM SECRETO AB ALIIS QVAERIT; REPERIT ESSE VERA: IPSVM ESSE DVMNORIGEM, SVMMA AVDACIA, MAGNA APVD PLEBEM PROPTER LIBERALITATEM GRATIA, CVPIDVM RERVM NOVARVM. COMPLVRES ANNOS PORTORIA RELIQVAQVE OMNIA HAEDVORVM VECTIGALIA PARVO PRETIO REDEMPTA HABERE, PROPTEREA QVOD ILLO LICENTE CONTRA LICERI AVDEAT NEMO. HIS REBVS ET SVAM REM FAMILIAREM AVXISSE ET FACVLTATES AD LARGIENDVM MAGNAS COMPARASSE; MAGNVM NVMERVM EQVITATVS SVO SVMPTV SEMPER ALERE ET CIRCVM SE HABERE,NEQVE SOLVM DOMI, SED ETIAM APVD FINITIMAS CIVITATES LARGITER POSSE, ATQVE HVIVS POTENTIAE CAVSA MATREM IN BITVRIGIBVS HOMINI ILLIC NOBILISSIMO AC POTENTISSIMO CONLOCASSE; IPSVM EX HELVETIIS VXOREM HABERE, SORORVM EX MATRE ET PROPINQVAS SVAS NVPTVM IN ALIAS CIVITATES CONLOCASSE. FAVERE ET CVPERE HELVETIIS PROPTER EAM ADFINITATEM, ODISSE ETIAM SVO NOMINE CAESAREM ET ROMANOS, QVOD EORVM ADVENTV POTENTIA EIVS DEMINVTA ET DIVICIACVS FRATER IN ANTIQVVM LOCVM GRATIAE ATQVE HONORIS SIT RESTITVTVS. SI QVID ACCIDAT ROMANIS, SVMMAM IN SPEM PER HELVETIOS REGNI OBTINENDI VENIRE; IMPERIO POPVLI ROMANI NON MODO DE REGNO, SED ETIAM DE EA QVAM HABEAT GRATIA DESPERARE. REPERIEBAT ETIAM IN QVAERENDO CAESAR, QVOD PROELIVM EQVESTRE ADVERSVM PAVCIS ANTE DIEBVS ESSET FACTVM, INITIVM EIVS FVGAE FACTVM A DVMNORIGE ATQVE EIVS EQVITIBVS (NAM EQVITATVI, QVEM AVXILIO CAESARI HAEDVI MISERANT, DVMNORIX PRAEERAT): EORVM FVGA RELIQVVM ESSE EQVITATVM PERTERRITVM. 

QVIBVS REBVS COGNITIS, CVM AD HAS SVSPICIONES CERTISSIMAE RES ACCEDERENT, QVOD PER FINES SEQVANORVM HELVETIOS TRADVXISSET, QVOD OBSIDES INTER EOS DANDOS CVRASSET, QVOD EA OMNIA NON MODO INIVSSV SVO ET CIVITATIS SED ETIAM INSCIENTIBVS IPSIS FECISSET, QVOD A MAGISTRATV HAEDVORVM ACCVSARETVR, SATIS ESSE CAVSAE ARBITRABATVR QVARE IN EVM AVT IPSE ANIMADVERTERET AVT CIVITATEM ANIMADVERTERE IVBERET. HIS OMNIBVS REBVS VNVM REPVGNABAT, QVOD DIVICIACI FRATRIS SVMMVM IN POPVLVM ROMANVM STVDIVM, SVMMVM IN SE VOLVNTATEM, EGREGIAM FIDEM, IVSTITIAM, TEMPERANTIAM COGNOVERAT; NAM NE EIVS SVPPLICIO DIVICIACI ANIMVM OFFENDERET VEREBATVR. ITAQVE PRIVS QVAM QVICQVAM CONARETVR, DIVICIACVM AD SE VOCARI IVBET ET, COTIDIANIS INTERPRETIBVS REMOTIS, PER C. VALERIVM TROVCILLVM, PRINCIPEM GALLIAE PROVINCIAE, FAMILIAREM SVVM, CVI SVMMAM OMNIVM RERVM FIDEM HABEBAT, CVM EO CONLOQVITVR; SIMVL COMMONEFACIT QVAE IPSO PRAESENTE IN CONCILIO [GALLORVM] DE DVMNORIGE SINT DICTA, ET OSTENDIT QVAE SEPARATIM QVISQVE DE EO APVD SE DIXERIT. PETIT ATQVE HORTATVR VT SINE EIVS OFFENSIONE ANIMI VEL IPSE DE EO CAVSA COGNITA STATVAT VEL CIVITATEM STATVERE IVBEAT. 

DIVICIACVS MVLTIS CVM LACRIMIS CAESAREM COMPLEXVS OBSECRARE COEPIT NE QVID GRAVIVS IN FRATREM STATVERET: SCIRE SE ILLA ESSE VERA, NEC QVEMQVAM EX EO PLVS QVAM SE DOLORIS CAPERE, PROPTEREA QVOD, CVM IPSE GRATIA PLVRIMVM DOMI ATQVE IN RELIQVA GALLIA, ILLE MINIMVM PROPTER ADVLESCENTIAM POSSET, PER SE CREVISSET; QVIBVS OPIBVS AC NERVIS NON SOLVM AD MINVENDAM GRATIAM, SED PAENE AD PERNICIEM SVAM VTERETVR. SESE TAMEN ET AMORE FRATERNO ET EXISTIMATIONE VVLGI COMMOVERI. QVOD SI QVID EI A CAESARE GRAVIVS ACCIDISSET, CVM IPSE EVM LOCVM AMICITIAE APVD EVM TENERET, NEMINEM EXISTIMATVRVM NON SVA VOLVNTATE FACTVM; QVA EX RE FVTVRVM VTI TOTIVS GALLIAE ANIMI A SE AVERTERENTVR. HAEC CVM PLVRIBVS VERBIS FLENS A CAESARE PETERET, CAESAR EIVS DEXTRAM PRENDIT; CONSOLATVS ROGAT FINEM ORANDI FACIAT; TANTI EIVS APVD SE GRATIAM ESSE OSTENDIT VTI ET REI PVBLICAE INIVRIAM ET SVVM DOLOREM EIVS VOLVNTATI AC PRECIBVS CONDONET. DVMNORIGEM AD SE VOCAT, FRATREM ADHIBET; QVAE IN EO REPREHENDAT OSTENDIT; QVAE IPSE INTELLEGAT, QVAE CIVITAS QVERATVR PROPONIT; MONET VT IN RELIQVVM TEMPVS OMNES SVSPICIONES VITET; PRAETERITA SE DIVICIACO FRATRI CONDONARE DICIT. DVMNORIGI CVSTODES PONIT, VT QVAE AGAT, QVIBVSCVM LOQVATVR SCIRE POSSIT. 

EODEM DIE AB EXPLORATORIBVS CERTIOR FACTVS HOSTES SVB MONTE CONSEDISSE MILIA PASSVVM AB IPSIVS CASTRIS OCTO, QVALIS ESSET NATVRA MONTIS ET QVALIS IN CIRCVITV ASCENSVS QVI COGNOSCERENT MISIT. RENVNTIATVM EST FACILEM ESSE. DE TERTIA VIGILIA T. LABIENVM, LEGATVM PRO PRAETORE, CVM DVABVS LEGIONIBVS ET IIS DVCIBVS QVI ITER COGNOVERANT SVMMVM IVGVM MONTIS ASCENDERE IVBET; QVID SVI CONSILII SIT OSTENDIT. IPSE DE QVARTA VIGILIA EODEM ITINERE QVO HOSTES IERANT AD EOS CONTENDIT EQVITATVMQVE OMNEM ANTE SE MITTIT. P. CONSIDIVS, QVI REI MILITARIS PERITISSIMVS HABEBATVR ET IN EXERCITV L. SVLLAE ET POSTEA IN M. CRASSI FVERAT, CVM EXPLORATORIBVS PRAEMITTITVR. 

PRIMA LVCE, CVM SVMMVS MONS A [LVCIO] LABIENO TENERETVR, IPSE AB HOSTIVM CASTRIS NON LONGIVS MILLE ET QVINGENTIS PASSIBVS ABESSET NEQVE, VT POSTEA EX CAPTIVIS COMPERIT, AVT IPSIVS ADVENTVS AVT LABIENI COGNITVS ESSET,CONSIDIVS EQVO ADMISSO AD EVM ACCVRRIT, DICIT MONTEM, QVEM A LABIENO OCCVPARI VOLVERIT, AB HOSTIBVS TENERI: ID SE A GALLICIS ARMIS ATQVE INSIGNIBVS COGNOVISSE. CAESAR SVAS COPIAS IN PROXIMVM COLLEM SVBDVCIT, ACIEM INSTRVIT. LABIENVS, VT ERAT EI PRAECEPTVM A CAESARE NE PROELIVM COMMITTERET, NISI IPSIVS COPIAE PROPE HOSTIVM CASTRA VISAE ESSENT, VT VNDIQVE VNO TEMPORE IN HOSTES IMPETVS FIERET, MONTE OCCVPATO NOSTROS EXPECTABAT PROELIOQVE ABSTINEBAT. MVLTO DENIQVE DIE PER EXPLORATORES CAESAR COGNOVIT ET MONTEM A SVIS TENERI ET HELVETIOS CASTRA MOVISSE ET CONSIDIVM TIMORE PERTERRITVM QVOD NON VIDISSET PRO VISO SIBI RENVNTIAVISSE. EO DIE QVO CONSVERAT INTERVALLO HOSTES SEQVITVR ET MILIA PASSVVM TRIA AB EORVM CASTRIS CASTRA PONIT. 

POSTRIDIE EIVS DIEI, QVOD OMNINO BIDVVM SVPERERAT, CVM EXERCITVI FRVMENTVM METIRI OPORTERET, ET QVOD A BIBRACTE, OPPIDO HAEDVORVM LONGE MAXIMO ET COPIOSISSIMO, NON AMPLIVS MILIBVS PASSVVM XVIII ABERAT, REI FRVMENTARIAE PROSPICIENDVM EXISTIMAVIT; ITAQVE ITER AB HELVETIIS AVERTIT AC BIBRACTE IRE CONTENDIT. EA RES PER FVGITIVOS L. AEMILII, DECVRIONIS EQVITVM GALLORVM, HOSTIBVS NVNTIATVR. HELVETII, SEV QVOD TIMORE PERTERRITOS ROMANOS DISCEDERE A SE EXISTIMARENT, EO MAGIS QVOD PRIDIE SVPERIORIBVS LOCIS OCCVPATIS PROELIVM NON COMMISISSENT, SIVE EO QVOD RE FRVMENTARIA INTERCLVDI POSSE CONFIDERENT, COMMVTATO CONSILIO ATQVE ITINERE CONVERSO NOSTROS A NOVISSIMO AGMINE INSEQVI AC LACESSERE COEPERVNT. 

POSTQVAM ID ANIMVM ADVERTIT, COPIAS SVAS CAESAR IN PROXIMVM COLLEM SVBDVXIT EQVITATVMQVE, QVI SVSTINERET HOSTIVM IMPETVM, MISIT. IPSE INTERIM IN COLLE MEDIO TRIPLICEM ACIEM INSTRVXIT LEGIONVM QVATTVOR VETERANARVM; IN SVMMO IVGO DVAS LEGIONES QVAS IN GALLIA CITERIORE PROXIME CONSCRIPSERAT ET OMNIA AVXILIA CONLOCAVIT,ITA VT SVPRA SE TOTVM MONTEM HOMINIBVS COMPLERET; IMPEDIMENTA SARCINASQVE IN VNVM LOCVM CONFERRI ET EVM AB IIS QVI IN SVPERIORE ACIE CONSTITERANT MVNIRI IVSSIT. HELVETII CVM OMNIBVS SVIS CARRIS SECVTI IMPEDIMENTA IN VNVM LOCVM CONTVLERVNT; IPSI CONFERTISSIMA ACIE, REIECTO NOSTRO EQVITATV, PHALANGE FACTA SVB PRIMAM NOSTRAM ACIEM SVCCESSERVNT. 

CAESAR PRIMVM SVO, DEINDE OMNIVM EX CONSPECTV REMOTIS EQVIS, VT AEQVATO OMNIVM PERICVLO SPEM FVGAE TOLLERET, COHORTATVS SVOS PROELIVM COMMISIT. MILITES LOCO SVPERIORE PILIS MISSIS FACILE HOSTIVM PHALANGEM PERFREGERVNT. EA DISIECTA GLADIIS DESTRICTIS IN EOS IMPETVM FECERVNT. GALLIS MAGNO AD PVGNAM ERAT IMPEDIMENTO QVOD PLVRIBVS EORVM SCVTIS VNO ICTV PILORVM TRANSFIXIS ET CONLIGATIS, CVM FERRVM SE INFLEXISSET, NEQVE EVELLERE NEQVE SINISTRA IMPEDITA SATIS COMMODE PVGNARE POTERANT,MVLTI VT DIV IACTATO BRACCHIO PRAEOPTARENT SCVTVM MANV EMITTERE ET NVDO CORPORE PVGNARE. TANDEM VVLNERIBVS DEFESSI ET PEDEM REFERRE ET, QVOD MONS SVBERIT CIRCITER MILLE PASSVVM SPATIO, EO SE RECIPERE COEPERVNT. CAPTO MONTE ET SVCCEDENTIBVS NOSTRIS, BOI ET TVLINGI, QVI HOMINVM MILIBVS CIRCITER XV AGMEN HOSTIVM CLAVDEBANT ET NOVISSIMIS PRAESIDIO ERANT, EX ITINERE NOSTROS AB LATERE APERTO ADGRESSI CIRCVMVENIRE, ET ID CONSPICATI HELVETII, QVI IN MONTEM SESE RECEPERANT, RVRSVS INSTARE ET PROELIVM REDINTEGRARE COEPERVNT. ROMANI CONVERSA SIGNA BIPERTITO INTVLERVNT: PRIMA ET SECVNDA ACIES, VT VICTIS AC SVBMOTIS RESISTERET, TERTIA, VT VENIENTES SVSTINERET. 

ITA ANCIPITI PROELIO DIV ATQVE ACRITER PVGNATVM EST. DIVTIVS CVM SVSTINERE NOSTRORVM IMPETVS NON POSSENT, ALTERI SE, VT COEPERANT, IN MONTEM RECEPERVNT, ALTERI AD IMPEDIMENTA ET CARROS SVOS SE CONTVLERVNT. NAM HOC TOTO PROELIO, CVM AB HORA SEPTIMA AD VESPERVM PVGNATVM SIT, AVERSVM HOSTEM VIDERE NEMO POTVIT. AD MVLTAM NOCTEM ETIAM AD IMPEDIMENTA PVGNATVM EST, PROPTEREA QVOD PRO VALLO CARROS OBIECERVNT ET E LOCO SVPERIORE IN NOSTROS VENIENTES TELA CONICIEBANT ET NON NVLLI INTER CARROS ROTASQVE MATARAS AC TRAGVLAS SVBICIEBANT NOSTROSQVE VVLNERABANT. DIV CVM ESSET PVGNATVM, IMPEDIMENTIS CASTRISQVE NOSTRI POTITI SVNT. IBI ORGETORIGIS FILIA ATQVE VNVS E FILIIS CAPTVS EST. EX EO PROELIO CIRCITER HOMINVM MILIA CXXX SVPERFVERVNT EAQVE TOTA NOCTE CONTINENTER IERVNT [NVLLAM PARTEM NOCTIS ITINERE INTERMISSO]; IN FINES LINGONVM DIE QVARTO PERVENERVNT, CVM ET PROPTER VVLNERA MILITVM ET PROPTER SEPVLTVRAM OCCISORVM NOSTRI [TRIDVVM MORATI] EOS SEQVI NON POTVISSENT. CAESAR AD LINGONAS LITTERAS NVNTIOSQVE MISIT, NE EOS FRVMENTO NEVE ALIA RE IVVARENT: QVI SI IVVISSENT, SE EODEM LOCO QVO HELVETIOS HABITVRVM. IPSE TRIDVO INTERMISSO CVM OMNIBVS COPIIS EOS SEQVI COEPIT. 

HELVETII OMNIVM RERVM INOPIA ADDVCTI LEGATOS DE DEDITIONE AD EVM MISERVNT. QVI CVM EVM IN ITINERE CONVENISSENT SEQVE AD PEDES PROIECISSENT SVPPLICITERQVE LOCVTI FLENTES PACEM PETISSENT, ATQVE EOS IN EO LOCO QVO TVM ESSENT SVVM ADVENTVM EXPECTARE IVSSISSET, PARVERVNT. EO POSTQVAM CAESAR PERVENIT, OBSIDES, ARMA, SERVOS QVI AD EOS PERFVGISSENT, POPOSCIT. DVM EA CONQVIRVNTVR ET CONFERVNTVR, [NOCTE INTERMISSA] CIRCITER HOMINVM MILIA VI EIVS PAGI QVI VERBIGENVS APPELLATVR, SIVE TIMORE PERTERRITI, NE ARMIS TRADITIS SVPPLICIO ADFICERENTVR, SIVE SPE SALVTIS INDVCTI, QVOD IN TANTA MVLTITVDINE DEDITICIORVM SVAM FVGAM AVT OCCVLTARI AVT OMNINO IGNORARI POSSE EXISTIMARENT, PRIMA NOCTE E CASTRIS HELVETIORVM EGRESSI AD RHENVM FINESQVE GERMANORVM CONTENDERVNT. 

QVOD VBI CAESAR RESCIIT, QVORVM PER FINES IERANT HIS VTI CONQVIRERENT ET REDVCERENT, SI SIBI PVRGATI ESSE VELLENT, IMPERAVIT; REDVCTOS IN HOSTIVM NVMERO HABVIT; RELIQVOS OMNES OBSIDIBVS, ARMIS, PERFVGIS TRADITIS IN DEDITIONEM ACCEPIT. HELVETIOS, TVLINGOS, LATOBRIGOS IN FINES SVOS, VNDE ERANT PROFECTI, REVERTI IVSSIT, ET, QVOD OMNIBVS FRVGIBVS AMISSIS DOMI NIHIL ERAT QVO FAMEM TOLERARENT, ALLOBROGIBVS IMPERAVIT VT IIS FRVMENTI COPIAM FACERENT; IPSOS OPPIDA VICOSQVE, QVOS INCENDERANT, RESTITVERE IVSSIT. ID EA MAXIME RATIONE FECIT, QVOD NOLVIT EVM LOCVM VNDE HELVETII DISCESSERANT VACARE, NE PROPTER BONITATEM AGRORVM GERMANI, QVI TRANS RHENVM INCOLVNT, EX SVIS FINIBVS IN HELVETIORVM FINES TRANSIRENT ET FINITIMI GALLIAE PROVINCIAE ALLOBROGIBVSQVE ESSENT. BOIOS PETENTIBVS HAEDVIS, QVOD EGREGIA VIRTVTE ERANT COGNITI, VT IN FINIBVS SVIS CONLOCARENT, CONCESSIT; QVIBVS ILLI AGROS DEDERVNT QVOSQVE POSTEA IN PAREM IVRIS LIBERTATISQVE CONDICIONEM ATQVE IPSI ERANT RECEPERVNT. 

IN CASTRIS HELVETIORVM TABVLAE REPERTAE SVNT LITTERIS GRAECIS CONFECTAE ET AD CAESAREM RELATAE, QVIBVS IN TABVLIS NOMINATIM RATIO CONFECTA ERAT, QVI NVMERVS DOMO EXISSET EORVM QVI ARMA FERRE POSSENT, ET ITEM SEPARATIM, QVOT PVERI, SENES MVLIERESQVE. [QVARVM OMNIVM RERVM] SVMMA ERAT CAPITVM HELVETIORVM MILIVM CCLXIII, TVLINGORVM MILIVM XXXVI, LATOBRIGORVM XIIII, RAVRACORVM XXIII, BOIORVM XXXII; EX HIS QVI ARMA FERRE POSSENT AD MILIA NONAGINTA DVO. SVMMA OMNIVM FVERVNT AD MILIA CCCLXVIII. EORVM QVI DOMVM REDIERVNT CENSV HABITO, VT CAESAR IMPERAVERAT, REPERTVS EST NVMERVS MILIVM C ET X. 

BELLO HELVETIORVM CONFECTO TOTIVS FERE GALLIAE LEGATI, PRINCIPES CIVITATVM, AD CAESAREM GRATVLATVM CONVENERVNT: INTELLEGERE SESE, TAMETSI PRO VETERIBVS HELVETIORVM INIVRIIS POPVLI ROMANI AB HIS POENAS BELLO REPETISSET, TAMEN EAM REM NON MINVS EX VSV [TERRAE] GALLIAE QVAM POPVLI ROMANI ACCIDISSE,PROPTEREA QVOD EO CONSILIO FLORENTISSIMIS REBVS DOMOS SVAS HELVETII RELIQVISSENT VTI TOTI GALLIAE BELLVM INFERRENT IMPERIOQVE POTIRENTVR, LOCVMQVE DOMICILIO EX MAGNA COPIA DELIGERENT QVEM EX OMNI GALLIA OPORTVNISSIMVM AC FRVCTVOSISSIMVM IVDICASSENT, RELIQVASQVE CIVITATES STIPENDIARIAS HABERENT. PETIERVNT VTI SIBI CONCILIVM TOTIVS GALLIAE IN DIEM CERTAM INDICERE IDQVE CAESARIS FACERE VOLVNTATE LICERET: SESE HABERE QVASDAM RES QVAS EX COMMVNI CONSENSV AB EO PETERE VELLENT. EA RE PERMISSA DIEM CONCILIO CONSTITVERVNT ET IVRE IVRANDO NE QVIS ENVNTIARET, NISI QVIBVS COMMVNI CONSILIO MANDATVM ESSET, INTER SE SANXERVNT. 

EO CONCILIO DIMISSO, IDEM PRINCEPS CIVITATVM QVI ANTE FVERANT AD CAESAREM REVERTERVNT PETIERVNTQVE VTI SIBI SECRETO IN OCCVLTO DE SVA OMNIVMQVE SALVTE CVM EO AGERE LICERET. EA RE IMPETRATA SESE OMNES FLENTES CAESARI AD PEDES PROIECERVNT: NON MINVS SE ID CONTENDERE ET LABORARE NE EA QVAE DIXISSENT ENVNTIARENTVR QVAM VTI EA QVAE VELLENT IMPETRARENT, PROPTEREA QVOD, SI ENVNTIATVM ESSET, SVMMVM IN CRVCIATVM SE VENTVROS VIDERENT. LOCVTVS EST PRO HIS DIVICIACVS HAEDVVS: GALLIAE TOTIVS FACTIONES ESSE DVAS; HARVM ALTERIVS PRINCIPATVM TENERE HAEDVOS, ALTERIVS ARVERNOS. HI CVM TANTOPERE DE POTENTATV INTER SE MVLTOS ANNOS CONTENDERENT, FACTVM ESSE VTI AB ARVERNIS SEQVANISQVE GERMANI MERCEDE ARCESSERENTVR. HORVM PRIMO CIRCITER MILIA XV RHENVM TRANSISSE; POSTEA QVAM AGROS ET CVLTVM ET COPIAS GALLORVM HOMINES FERI AC BARBARI ADAMASSENT, TRADVCTOS PLVRES; NVNC ESSE IN GALLIA AD C ET XX MILIVM NVMERVM. CVM HIS HAEDVOS EORVMQVE CLIENTES SEMEL ATQVE ITERVM ARMIS CONTENDISSE; MAGNAM CALAMITATEM PVLSOS ACCEPISSE, OMNEM NOBILITATEM, OMNEM SENATVM, OMNEM EQVITATVM AMISISSE. QVIBVS PROELIIS CALAMITATIBVSQVE FRACTOS, QVI ET SVA VIRTVTE ET POPVLI ROMANI HOSPITIO ATQVE AMICITIA PLVRIMVM ANTE IN GALLIA POTVISSENT, COACTOS ESSE SEQVANIS OBSIDES DARE NOBILISSIMOS CIVITATIS ET IVRE IVRANDO CIVITATEM OBSTRINGERE SESE NEQVE OBSIDES REPETITVROS NEQVE AVXILIVM A POPVLO ROMANO IMPLORATVROS NEQVE RECVSATVROS QVO MINVS PERPETVO SVB ILLORVM DICIONE ATQVE IMPERIO ESSENT. VNVM SE ESSE EX OMNI CIVITATE HAEDVORVM QVI ADDVCI NON POTVERIT VT IVRARET AVT LIBEROS SVOS OBSIDES DARET. OB EAM REM SE EX CIVITATE PROFVGISSE ET ROMAM AD SENATVM VENISSE AVXILIVM POSTVLATVM, QVOD SOLVS NEQVE IVRE IVRANDO NEQVE OBSIDIBVS TENERETVR. SED PEIVS VICTORIBVS SEQVANIS QVAM HAEDVIS VICTIS ACCIDISSE, PROPTEREA QVOD ARIOVISTVS, REX GERMANORVM, IN EORVM FINIBVS CONSEDISSET TERTIAMQVE PARTEM AGRI SEQVANI, QVI ESSET OPTIMVS TOTIVS GALLIAE, OCCVPAVISSET ET NVNC DE ALTERA PARTE TERTIA SEQVANOS DECEDERE IVBERET, PROPTEREA QVOD PAVCIS MENSIBVS ANTE HARVDVM MILIA HOMINVM XXIIII AD EVM VENISSENT, QVIBVS LOCVS AC SEDES PARARENTVR. FVTVRVM ESSE PAVCIS ANNIS VTI OMNES EX GALLIAE FINIBVS PELLERENTVR ATQVE OMNES GERMANI RHENVM TRANSIRENT; NEQVE ENIM CONFERENDVM ESSE GALLICVM CVM GERMANORVM AGRO NEQVE HANC CONSVETVDINEM VICTVS CVM ILLA COMPARANDAM. ARIOVISTVM AVTEM, VT SEMEL GALLORVM COPIAS PROELIO VICERIT, QVOD PROELIVM FACTVM SIT AD MAGETOBRIGAM, SVPERBE ET CRVDELITER IMPERARE, OBSIDES NOBILISSIMI CVIVSQVE LIBEROS POSCERE ET IN EOS OMNIA EXEMPLA CRVCIATVSQVE EDERE, SI QVA RES NON AD NVTVM AVT AD VOLVNTATEM EIVS FACTA SIT. HOMINEM ESSE BARBARVM, IRACVNDVM, TEMERARIVM: NON POSSE EIVS IMPERIA DIVTIVS SVSTINERI. NISI QVID IN CAESARE POPVLOQVE ROMANO SIT AVXILII, OMNIBVS GALLIS IDEM ESSE FACIENDVM QVOD HELVETII FECERINT, VT DOMO EMIGRENT, ALIVD DOMICILIVM, ALIAS SEDES, REMOTAS A GERMANIS, PETANT FORTVNAMQVE, QVAECVMQVE ACCIDAT, EXPERIANTVR. HAEC SI ENVNTIATA ARIOVISTO SINT, NON DVBITARE QVIN DE OMNIBVS OBSIDIBVS QVI APVD EVM SINT GRAVISSIMVM SVPPLICIVM SVMAT. CAESAREM VEL AVCTORITATE SVA ATQVE EXERCITVS VEL RECENTI VICTORIA VEL NOMINE POPVLI ROMANI DETERRERE POSSE NE MAIOR MVLTITVDO GERMANORVM RHENVM TRADVCATVR, GALLIAMQVE OMNEM AB ARIOVISTI INIVRIA POSSE DEFENDERE. 

HAC ORATIONE AB DIVICIACO HABITA OMNES QVI ADERANT MAGNO FLETV AVXILIVM A CAESARE PETERE COEPERVNT. ANIMADVERTIT CAESAR VNOS EX OMNIBVS SEQVANOS NIHIL EARVM RERVM FACERE QVAS CETERI FACERENT SED TRISTES CAPITE DEMISSO TERRAM INTVERI. EIVS REI QVAE CAVSA ESSET MIRATVS EX IPSIS QVAESIIT. NIHIL SEQVANI RESPONDERE, SED IN EADEM TRISTITIA TACITI PERMANERE. CVM AB HIS SAEPIVS QVAERERET NEQVE VLLAM OMNINO VOCEM EXPRIMERE POSSET, IDEM DIVIACVS HAEDVVS RESPONDIT: HOC ESSE MISERIOREM ET GRAVIOREM FORTVNAM SEQVANORVM QVAM RELIQVORVM, QVOD SOLI NE IN OCCVLTO QVIDEM QVERI NEQVE AVXILIVM IMPLORARE AVDERENT ABSENTISQVE ARIOVISTI CRVDELITATEM,VELVT SI CORAM ADESSET, HORRERENT, PROPTEREA QVOD RELIQVIS TAMEN FVGAE FACVLTAS DARETVR, SEQVANIS VERO, QVI INTRA FINES SVOS ARIOVISTVM RECEPISSENT, QVORVM OPPIDA OMNIA IN POTESTATE EIVS ESSENT, OMNES CRVCIATVS ESSENT PERFERENDI. 

HIS REBVS COGNITIS CAESAR GALLORVM ANIMOS VERBIS CONFIRMAVIT POLLICITVSQVE EST SIBI EAM REM CVRAE FVTVRAM; MAGNAM SE HABERE SPEM ET BENEFICIO SVO ET AVCTORITATE ADDVCTVM ARIOVISTVM FINEM INIVRIIS FACTVRVM. HAC ORATIONE HABITA, CONCILIVM DIMISIT. ET SECVNDVM EA MVLTAE RES EVM HORTABANTVR QVARE SIBI EAM REM COGITANDAM ET SVSCIPIENDAM PVTARET, IN PRIMIS QVOD HAEDVOS, FRATRES CONSANGVINEOSQVE SAEPE NVMERO A SENATV APPELLATOS, IN SERVITVTE ATQVE [IN] DICIONE VIDEBAT GERMANORVM TENERI EORVMQVE OBSIDES ESSE APVD ARIOVISTVM AC SEQVANOS INTELLEGEBAT; QVOD IN TANTO IMPERIO POPVLI ROMANI TVRPISSIMVM SIBI ET REI PVBLICAE ESSE ARBITRABATVR. PAVLATIM AVTEM GERMANOS CONSVESCERE RHENVM TRANSIRE ET IN GALLIAM MAGNAM EORVM MVLTITVDINEM VENIRE POPVLO ROMANO PERICVLOSVM VIDEBAT, NEQVE SIBI HOMINES FEROS AC BARBAROS TEMPERATVROS EXISTIMABAT QVIN, CVM OMNEM GALLIAM OCCVPAVISSENT, VT ANTE CIMBRI TEVTONIQVE FECISSENT, IN PROVINCIAM EXIRENT ATQVE INDE IN ITALIAM CONTENDERENT [, PRAESERTIM CVM SEQVANOS A PROVINCIA NOSTRA RHODANVS DIVIDERET]; QVIBVS REBVS QVAM MATVRRIME OCCVRRENDVM PVTABAT. IPSE AVTEM ARIOVISTVS TANTOS SIBI SPIRITVS, TANTAM ARROGANTIAM SVMPSERAT, VT FERENDVS NON VIDERETVR. 

QVAM OB REM PLACVIT EI VT AD ARIOVISTVM LEGATOS MITTERET, QVI AB EO POSTVLARENT VTI ALIQVEM LOCVM MEDIVM VTRISQVE CONLOQVIO DELIGERET: VELLE SESE DE RE PVBLICA ET SVMMIS VTRIVSQVE REBVS CVM EO AGERE. EI LEGATIONI ARIOVISTVS RESPONDIT: SI QVID IPSI A CAESARE OPVS ESSET, SESE AD EVM VENTVRVM FVISSE; SI QVID ILLE SE VELIT, ILLVM AD SE VENIRE OPORTERE. PRAETEREA SE NEQVE SINE EXERCITV IN EAS PARTES GALLIAE VENIRE AVDERE QVAS CAESAR POSSIDERET, NEQVE EXERCITVM SINE MAGNO COMMEATV ATQVE MOLIMENTO IN VNVM LOCVM CONTRAHERE POSSE. SIBI AVTEM MIRVM VIDERI QVID IN SVA GALLIA, QVAM BELLO VICISSET, AVT CAESARI AVT OMNINO POPVLO ROMANO NEGOTII ESSET. 

HIS RESPONSIS AD CAESAREM RELATIS, ITERVM AD EVM CAESAR LEGATOS CVM HIS MANDATIS MITTIT: QVONIAM TANTO SVO POPVLIQVE ROMANI BENEFICIO ADFECTVS, CVM IN CONSVLATV SVO REX ATQVE AMICVS A SENATV APPELLATVS ESSET, HANC SIBI POPVLOQVE ROMANO GRATIAM REFERRET VT IN CONLOQVIVM VENIRE INVITATVS GRAVARETVR NEQVE DE COMMVNI RE DICENDVM SIBI ET COGNOSCENDVM PVTARET, HAEC ESSE QVAE AB EO POSTVLARET: PRIMVM NE QVAM MVLTITVDINEM HOMINVM AMPLIVS TRANS RHENVM IN GALLIAM TRADVCERET; DEINDE OBSIDES QVOS HABERET AB HAEDVIS REDDERET SEQVANISQVE PERMITTERET VT QVOS ILLI HABERENT VOLVNTATE EIVS REDDERE ILLIS LICERET; NEVE HAEDVOS INIVRIA LACESSERET NEVE HIS SOCIISQVE EORVM BELLVM INFERRET. SI [ID] ITA FECISSET, SIBI POPVLOQVE ROMANO PERPETVAM GRATIAM ATQVE AMICITIAM CVM EO FVTVRAM; SI NON IMPETRARET, SESE, QVONIAM M. MESSALA, M. PISONE CONSVLIBVS SENATVS CENSVISSET VTI QVICVMQVE GALLIAM PROVINCIAM OBTINERET, QVOD COMMODO REI PVBLICAE FACERE POSSET, HAEDVOS CETEROSQVE AMICOS POPVLI ROMANI DEFENDERET, SE HAEDVORVM INIVRIAS NON NEGLECTVRVM. 

AD HAEC ARIOVISTVS RESPONDIT: IVS ESSE BELLI VT QVI VICISSENT IIS QVOS VICISSENT QVEM AD MODVM VELLENT IMPERARENT. ITEM POPVLVM ROMANVM VICTIS NON AD ALTERIVS PRAESCRIPTVM, SED AD SVVM ARBITRIVM IMPERARE CONSVESSE. SI IPSE POPVLO ROMANO NON PRAESCRIBERET QVEM AD MODVM SVO IVRE VTERETVR, NON OPORTERE SE A POPVLO ROMANO IN SVO IVRE IMPEDIRI. HAEDVOS SIBI, QVONIAM BELLI FORTVNAM TEMPTASSENT ET ARMIS CONGRESSI AC SVPERATI ESSENT, STIPENDIARIOS ESSE FACTOS. MAGNAM CAESAREM INIVRIAM FACERE, QVI SVO ADVENTV VECTIGALIA SIBI DETERIORA FACERET. HAEDVIS SE OBSIDES REDDITVRVM NON ESSE NEQVE HIS NEQVE EORVM SOCIIS INIVRIA BELLVM INLATVRVM, SI IN EO MANERENT QVOD CONVENISSET STIPENDIVMQVE QVOTANNIS PENDERENT; SI ID NON FECISSENT, LONGE IIS FRATERNVM NOMEN POPVLI ROMANI AFVTVRVM. QVOD SIBI CAESAR DENVNTIARET SE HAEDVORVM INIVRIAS NON NEGLECTVRVM, NEMINEM SECVM SINE SVA PERNICIE CONTENDISSE. CVM VELLET, CONGREDERETVR: INTELLECTVRVM QVID INVICTI GERMANI, EXERCITATISSIMI IN ARMIS, QVI INTER ANNOS XIIII TECTVM NON SVBISSENT, VIRTVTE POSSENT. 

HAEC EODEM TEMPORE CAESARI MANDATA REFEREBANTVR ET LEGATI AB HAEDVIS ET A TREVERIS VENIEBANT: HAEDVI QVESTVM QVOD HARVDES, QVI NVPER IN GALLIAM TRANSPORTATI ESSENT, FINES EORVM POPVLARENTVR: SESE NE OBSIDIBVS QVIDEM DATIS PACEM ARIOVISTI REDIMERE POTVISSE; TREVERI AVTEM, PAGOS CENTVM SVEBORVM AD RIPAS RHENI CONSEDISSE, QVI RHENVM TRANSIRE CONARENTVR; HIS PRAEESSE NASVAM ET CIMBERIVM FRATRES. QVIBVS REBVS CAESAR VEHEMENTER COMMOTVS MATVRANDVM SIBI EXISTIMAVIT, NE, SI NOVA MANVS SVEBORVM CVM VETERIBVS COPIIS ARIOVISTI SESE CONIVNXISSET, MINVS FACILE RESISTI POSSET. ITAQVE RE FRVMENTARIA QVAM CELERRIME POTVIT COMPARATA MAGNIS ITINERIBVS AD ARIOVISTVM CONTENDIT. 

CVM TRIDVI VIAM PROCESSISSET, NVNTIATVM EST EI ARIOVISTVM CVM SVIS OMNIBVS COPIIS AD OCCVPANDVM VESONTIONEM, QVOD EST OPPIDVM MAXIMVM SEQVANORVM, CONTENDERE [TRIDVIQVE VIAM A SVIS FINIBVS PROCESSISSE]. ID NE ACCIDERET, MAGNOPERE SIBI PRAECAVENDVM CAESAR EXISTIMABAT. NAMQVE OMNIVM RERVM QVAE AD BELLVM VSVI ERANT SVMMA ERAT IN EO OPPIDO FACVLTAS,IDQVE NATVRA LOCI SIC MVNIEBATVR VT MAGNAM AD DVCENDVM BELLVM DARET FACVLTATEM, PROPTEREA QVOD FLVMEN [ALDVAS] DVBIS VT CIRCINO CIRCVMDVCTVM PAENE TOTVM OPPIDVM CINGIT,RELIQVVM SPATIVM, QVOD EST NON AMPLIVS PEDVM MDC, QVA FLVMEN INTERMITTIT, MONS CONTINET MAGNA ALTITVDINE, ITA VT RADICES EIVS MONTIS EX VTRAQVE PARTE RIPAE FLVMINIS CONTINGANT,HVNC MVRVS CIRCVMDATVS ARCEM EFFICIT ET CVM OPPIDO CONIVNGIT. HVC CAESAR MAGNIS NOCTVRNIS DIVRNISQVE ITINERIBVS CONTENDIT OCCVPATOQVE OPPIDO IBI PRAESIDIVM CONLOCAT. 

DVM PAVCOS DIES AD VESONTIONEM REI FRVMENTARIAE COMMEATVSQVE CAVSA MORATVR, EX PERCONTATIONE NOSTRORVM VOCIBVSQVE GALLORVM AC MERCATORVM, QVI INGENTI MAGNITVDINE CORPORVM GERMANOS, INCREDIBILI VIRTVTE ATQVE EXERCITATIONE IN ARMIS ESSE PRAEDICABANT (SAEPE NVMERO SESE CVM HIS CONGRESSOS NE VVLTVM QVIDEM ATQVE ACIEM OCVLORVM DICEBANT FERRE POTVISSE), TANTVS SVBITO TIMOR OMNEM EXERCITVM OCCVPAVIT VT NON MEDIOCRITER OMNIVM MENTES ANIMOSQVE PERTVRBARET. HIC PRIMVM ORTVS EST A TRIBVNIS MILITVM, PRAEFECTIS, RELIQVISQVE QVI EX VRBE AMICITIAE CAVSA CAESAREM SECVTI NON MAGNVM IN RE MILITARI VSVM HABEBANT: QVORVM ALIVS ALIA CAVSA INLATA, QVAM SIBI AD PROFICISCENDVM NECESSARIAM ESSE DICERET, PETEBAT VT EIVS VOLVNTATE DISCEDERE LICERET; NON NVLLI PVDORE ADDVCTI, VT TIMORIS SVSPICIONEM VITARENT, REMANEBANT. HI NEQVE VVLTVM FINGERE NEQVE INTERDVM LACRIMAS TENERE POTERANT: ABDITI IN TABERNACVLIS AVT SVVM FATVM QVEREBANTVR AVT CVM FAMILIARIBVS SVIS COMMVNE PERICVLVM MISERABANTVR. VVLGO TOTIS CASTRIS TESTAMENTA OBSIGNABANTVR. HORVM VOCIBVS AC TIMORE PAVLATIM ETIAM II QVI MAGNVM IN CASTRIS VSVM HABEBANT, MILITES CENTVRIONESQVE QVIQVE EQVITATVI PRAEERANT, PERTVRBABANTVR. QVI SE EX HIS MINVS TIMIDOS EXISTIMARI VOLEBANT, NON SE HOSTEM VERERI, SED ANGVSTIAS ITINERIS ET MAGNITVDINEM SILVARVM QVAE INTERCEDERENT INTER IPSOS ATQVE ARIOVISTVM, AVT REM FRVMENTARIAM, VT SATIS COMMODE SVPPORTARI POSSET, TIMERE DICEBANT. NON NVLLI ETIAM CAESARI NVNTIABANT, CVM CASTRA MOVERI AC SIGNA FERRI IVSSISSET, NON FORE DICTO AVDIENTES MILITES NEQVE PROPTER TIMOREM SIGNA LATVROS. 

HAEC CVM ANIMADVERTISSET, CONVOCATO CONSILIO OMNIVMQVE ORDINVM AD ID CONSILIVM ADHIBITIS CENTVRIONIBVS, VEHEMENTER EOS INCVSAVIT: PRIMVM, QVOD AVT QVAM IN PARTEM AVT QVO CONSILIO DVCERENTVR SIBI QVAERENDVM AVT COGITANDVM PVTARENT. ARIOVISTVM SE CONSVLE CVPIDISSIME POPVLI ROMANI AMICITIAM ADPETISSE; CVR HVNC TAM TEMERE QVISQVAM AB OFFICIO DISCESSVRVM IVDICARET?SIBI QVIDEM PERSVADERI COGNITIS SVIS POSTVLATIS ATQVE AEQVITATE CONDICIONVM PERSPECTA EVM NEQVE SVAM NEQVE POPVLI ROMANI GRATIAM REPVDIATVRVM. QVOD SI FVRORE ATQVE AMENTIA IMPVLSVM BELLVM INTVLISSET, QVID TANDEM VERERENTVR? AVT CVR DE SVA VIRTVTE AVT DE IPSIVS DILIGENTIA DESPERARENT?FACTVM EIVS HOSTIS PERICVLVM PATRVM NOSTRORVM MEMORIA CIMBRIS ET TEVTONIS A C. MARIO PVLSIS [CVM NON MINOREM LAVDEM EXERCITVS QVAM IPSE IMPERATOR MERITVS VIDEBATVR]; FACTVM ETIAM NVPER IN ITALIA SERVILI TVMVLTV, QVOS TAMEN ALIQVID VSVS AC DISCIPLINA, QVAM A NOBIS ACCEPISSENT, SVBLEVARINT. EX QVO IVDICARI POSSE QVANTVM HABERET IN SE BONI CONSTANTIA, PROPTEREA QVOD QVOS ALIQVAMDIV INERMES SINE CAVSA TIMVISSENT HOS POSTEA ARMATOS AC VICTORES SVPERASSENT. DENIQVE HOS ESSE EOSDEM GERMANOS QVIBVSCVM SAEPE NVMERO HELVETII CONGRESSI NON SOLVM IN SVIS SED ETIAM IN ILLORVM FINIBVS PLERVMQVE SVPERARINT, QVI TAMEN PARES ESSE NOSTRO EXERCITVI NON POTVERINT. SI QVOS ADVERSVM PROELIVM ET FVGA GALLORVM COMMOVERET, HOS, SI QVAERERENT, REPERIRE POSSE DIVTVRNITATE BELLI DEFATIGATIS GALLIS ARIOVISTVM, CVM MVLTOS MENSES CASTRIS SE AC PALVDIBVS TENVISSET NEQVE SVI POTESTATEM FECISSET, DESPERANTES IAM DE PVGNA ET DISPERSOS SVBITO ADORTVM MAGIS RATIONE ET CONSILIO QVAM VIRTVTE VICISSE. CVI RATIONI CONTRA HOMINES BARBAROS ATQVE IMPERITOS LOCVS FVISSET, HAC NE IPSVM QVIDEM SPERARE NOSTROS EXERCITVS CAPI POSSE. QVI SVVM TIMOREM IN REI FRVMENTARIAE SIMVLATIONEM ANGVSTIASQVE ITINERIS CONFERRENT, FACERE ARROGANTER, CVM AVT DE OFFICIO IMPERATORIS DESPERARE AVT PRAESCRIBERE VIDERENTVR. HAEC SIBI ESSE CVRAE; FRVMENTVM SEQVANOS, LEVCOS, LINGONES SVBMINISTRARE, IAMQVE ESSE IN AGRIS FRVMENTA MATVRA; DE ITINERE IPSOS BREVI TEMPORE IVDICATVROS. QVOD NON FORE DICTO AVDIENTES NEQVE SIGNA LATVRI DICANTVR, NIHIL SE EA RE COMMOVERI: SCIRE ENIM, QVIBVSCVMQVE EXERCITVS DICTO AVDIENS NON FVERIT, AVT MALE RE GESTA FORTVNAM DEFVISSE AVT ALIQVO FACINORE COMPERTO AVARITIAM ESSE CONVICTAM. SVAM INNOCENTIAM PERPETVA VITA, FELICITATEM HELVETIORVM BELLO ESSE PERSPECTAM. ITAQVE SE QVOD IN LONGIOREM DIEM CONLATVRVS FVISSET REPRAESENTATVRVM ET PROXIMA NOCTE DE QVARTA VIGILIA CASTRA MOTVRVM, VT QVAM PRIMVM INTELLEGERE POSSET VTRVM APVD EOS PVDOR ATQVE OFFICIVM AN TIMOR PLVS VALERET. QVOD SI PRAETEREA NEMO SEQVATVR, TAMEN SE CVM SOLA DECIMA LEGIONE ITVRVM, DE QVA NON DVBITET, SIBIQVE EAM PRAETORIAM COHORTEM FVTVRAM. HVIC LEGIONI CAESAR ET INDVLSERAT PRAECIPVE ET PROPTER VIRTVTEM CONFIDEBAT MAXIME. 

HAC ORATIONE HABITA MIRVM IN MODVM CONVERSAE SVNT OMNIVM MENTES SVMMAQVE ALACRITAS ET CVPIDITAS BELLI GERENDI INNATA EST,PRINCEPSQVE X. LEGIO PER TRIBVNOS MILITVM EI GRATIAS EGIT QVOD DE SE OPTIMVM IVDICIVM FECISSET, SEQVE ESSE AD BELLVM GERENDVM PARATISSIMAM CONFIRMAVIT. DEINDE RELIQVAE LEGIONES CVM TRIBVNIS MILITVM ET PRIMORVM ORDINVM CENTVRIONIBVS EGERVNT VTI CAESARI SATIS FACERENT: SE NEQVE VMQVAM DVBITASSE NEQVE TIMVISSE NEQVE DE SVMMA BELLI SVVM IVDICIVM SED IMPERATORIS ESSE EXISTIMAVISSE. EORVM SATISFACTIONE ACCEPTA ET ITINERE EXQVISITO PER DIVICIACVM, QVOD EX GALLIS EI MAXIMAM FIDEM HABEBAT, VT MILIVM AMPLIVS QVINQVAGINTA CIRCVITV LOCIS APERTIS EXERCITVM DVCERET, DE QVARTA VIGILIA, VT DIXERAT, PROFECTVS EST. SEPTIMO DIE, CVM ITER NON INTERMITTERET, AB EXPLORATORIBVS CERTIOR FACTVS EST ARIOVISTI COPIAS A NOSTRIS MILIA PASSVVM IIII ET XX ABESSE. 

COGNITO CAESARIS ADVENTV ARIOVISTVS LEGATOS AD EVM MITTIT: QVOD ANTEA DE CONLOQVIO POSTVLASSET, ID PER SE FIERI LICERE, QVONIAM PROPIVS ACCESSISSET SEQVE ID SINE PERICVLO FACERE POSSE EXISTIMARET. NON RESPVIT CONDICIONEM CAESAR IAMQVE EVM AD SANITATEM REVERTI ARBITRABATVR, CVM ID QVOD ANTEA PETENTI DENEGASSET VLTRO POLLICERETVR,MAGNAMQVE IN SPEM VENIEBAT PRO SVIS TANTIS POPVLIQVE ROMANI IN EVM BENEFICIIS COGNITIS SVIS POSTVLATIS FORE VTI PERTINACIA DESISTERET. DIES CONLOQVIO DICTVS EST EX EO DIE QVINTVS. INTERIM SAEPE CVM LEGATI VLTRO CITROQVE INTER EOS MITTERENTVR, ARIOVISTVS POSTVLAVIT NE QVEM PEDITEM AD CONLOQVIVM CAESAR ADDVCERET: VERERI SE NE PER INSIDIAS AB EO CIRCVMVENIRETVR; VTERQVE CVM EQVITATV VENIRET: ALIA RATIONE SESE NON ESSE VENTVRVM. CAESAR, QVOD NEQVE CONLOQVIVM INTERPOSITA CAVSA TOLLI VOLEBAT NEQVE SALVTEM SVAM GALLORVM EQVITATVI COMMITTERE AVDEBAT, COMMODISSIMVM ESSE STATVIT OMNIBVS EQVIS GALLIS EQVITIBVS DETRACTIS EO LEGIONARIOS MILITES LEGIONIS X. , CVI QVAM MAXIME CONFIDEBAT, IMPONERE, VT PRAESIDIVM QVAM AMICISSIMVM, SI QVID OPVS FACTO ESSET, HABERET. QVOD CVM FIERET, NON INRIDICVLE QVIDAM EX MILITIBVS X. LEGIONIS DIXIT: PLVS QVAM POLLICITVS ESSET CAESAREM FACERE; POLLICITVM SE IN COHORTIS PRAETORIAE LOCO X. LEGIONEM HABITVRVM AD EQVVM RESCRIBERE. 

PLANITIES ERAT MAGNA ET IN EA TVMVLVS TERRENVS SATIS GRANDIS. HIC LOCVS AEQVVM FERE SPATIVM A CASTRIS ARIOVISTI ET CAESARIS ABERAT. EO, VT ERAT DICTVM, AD CONLOQVIVM VENERVNT. LEGIONEM CAESAR, QVAM EQVIS DEVEXERAT, PASSIBVS CC AB EO TVMVLO CONSTITVIT. ITEM EQVITES ARIOVISTI PARI INTERVALLO CONSTITERVNT. ARIOVISTVS EX EQVIS VT CONLOQVERENTVR ET PRAETER SE DENOS AD CONLOQVIVM ADDVCERENT POSTVLAVIT. VBI EO VENTVM EST, CAESAR INITIO ORATIONIS SVA SENATVSQVE IN EVM BENEFICIA COMMEMORAVIT, QVOD REX APPELLATVS ESSET A SENATV, QVOD AMICVS, QVOD MVNERA AMPLISSIME MISSA; QVAM REM ET PAVCIS CONTIGISSE ET PRO MAGNIS HOMINVM OFFICIIS CONSVESSE TRIBVI DOCEBAT; ILLVM, CVM NEQVE ADITVM NEQVE CAVSAM POSTVLANDI IVSTAM HABERET, BENEFICIO AC LIBERALITATE SVA AC SENATVS EA PRAEMIA CONSECVTVM. DOCEBAT ETIAM QVAM VETERES QVAMQVE IVSTAE CAVSAE NECESSITVDINIS IPSIS CVM HAEDVIS INTERCEDERENT,QVAE SENATVS CONSVLTA QVOTIENS QVAMQVE HONORIFICA IN EOS FACTA ESSENT, VT OMNI TEMPORE TOTIVS GALLIAE PRINCIPATVM HAEDVI TENVISSENT, PRIVS ETIAM QVAM NOSTRAM AMICITIAM ADPETISSENT. POPVLI ROMANI HANC ESSE CONSVETVDINEM, VT SOCIOS ATQVE AMICOS NON MODO SVI NIHIL DEPERDERE, SED GRATIA, DIGNITATE, HONORE AVCTIORES VELIT ESSE; QVOD VERO AD AMICITIAM POPVLI ROMANI ATTVLISSENT, ID IIS ERIPI QVIS PATI POSSET?POSTVLAVIT DEINDE EADEM QVAE LEGATIS IN MANDATIS DEDERAT: NE AVT HAEDVIS AVT EORVM SOCIIS BELLVM INFERRET, OBSIDES REDDERET, SI NVLLAM PARTEM GERMANORVM DOMVM REMITTERE POSSET, AT NE QVOS AMPLIVS RHENVM TRANSIRE PATERETVR. 

ARIOVISTVS AD POSTVLATA CAESARIS PAVCA RESPONDIT, DE SVIS VIRTVTIBVS MVLTA PRAEDICAVIT: TRANSISSE RHENVM SESE NON SVA SPONTE, SED ROGATVM ET ARCESSITVM A GALLIS; NON SINE MAGNA SPE MAGNISQVE PRAEMIIS DOMVM PROPINQVOSQVE RELIQVISSE; SEDES HABERE IN GALLIA AB IPSIS CONCESSAS, OBSIDES IPSORVM VOLVNTATE DATOS; STIPENDIVM CAPERE IVRE BELLI, QVOD VICTORES VICTIS IMPONERE CONSVERINT. NON SESE GALLIS SED GALLOS SIBI BELLVM INTVLISSE: OMNES GALLIAE CIVITATES AD SE OPPVGNANDVM VENISSE AC CONTRA SE CASTRA HABVISSE; EAS OMNES COPIAS A SE VNO PROELIO PVLSAS AC SVPERATAS ESSE. SI ITERVM EXPERIRI VELINT, SE ITERVM PARATVM ESSE DECERTARE; SI PACE VTI VELINT, INIQVVM ESSE DE STIPENDIO RECVSARE, QVOD SVA VOLVNTATE AD ID TEMPVS PEPENDERINT. AMICITIAM POPVLI ROMANI SIBI ORNAMENTO ET PRAESIDIO, NON DETRIMENTO ESSE OPORTERE, ATQVE SE HAC SPE PETISSE. SI PER POPVLVM ROMANVM STIPENDIVM REMITTATVR ET DEDITICII SVBTRAHANTVR, NON MINVS LIBENTER SESE RECVSATVRVM POPVLI ROMANI AMICITIAM QVAM ADPETIERIT. QVOD MVLTITVDINEM GERMANORVM IN GALLIAM TRADVCAT, ID SE SVI MVNIENDI, NON GALLIAE OPPVGNANDAE CAVSA FACERE; EIVS REI TESTIMONIVM ESSE QVOD NISI ROGATVS NON VENERIT ET QVOD BELLVM NON INTVLERIT SED DEFENDERIT. SE PRIVS IN GALLIAM VENISSE QVAM POPVLVM ROMANVM. NVMQVAM ANTE HOC TEMPVS EXERCITVM POPVLI ROMANI GALLIAE PROVINCIAE FINIBVS EGRESSVM. QVID SIBI VELLET? CVR IN SVAS POSSESSIONES VENIRET? PROVINCIAM SVAM HANC ESSE GALLIAM, SICVT ILLAM NOSTRAM. VT IPSI CONCEDI NON OPORTERET, SI IN NOSTROS FINES IMPETVM FACERET, SIC ITEM NOS ESSE INIQVOS, QVOD IN SVO IVRE SE INTERPELLAREMVS. QVOD FRATRES A SENATV HAEDVOS APPELLATOS DICERET, NON SE TAM BARBARVM NEQVE TAM IMPERITVM ESSE RERVM VT NON SCIRET NEQVE BELLO ALLOBROGVM PROXIMO HAEDVOS ROMANIS AVXILIVM TVLISSE NEQVE IPSOS IN IIS CONTENTIONIBVS QVAS HAEDVI SECVM ET CVM SEQVANIS HABVISSENT AVXILIO POPVLI ROMANI VSOS ESSE. DEBERE SE SVSPICARI SIMVLATA CAESAREM AMICITIA, QVOD EXERCITVM IN GALLIA HABEAT, SVI OPPRIMENDI CAVSA HABERE. QVI NISI DECEDAT ATQVE EXERCITVM DEDVCAT EX HIS REGIONIBVS, SESE ILLVM NON PRO AMICO SED PRO HOSTE HABITVRVM. QVOD SI EVM INTERFECERIT, MVLTIS SESE NOBILIBVS PRINCIPIBVSQVE POPVLI ROMANI GRATVM ESSE FACTVRVM (ID SE AB IPSIS PER EORVM NVNTIOS COMPERTVM HABERE), QVORVM OMNIVM GRATIAM ATQVE AMICITIAM EIVS MORTE REDIMERE POSSET. QVOD SI DECESSISSET ET LIBERAM POSSESSIONEM GALLIAE SIBI TRADIDISSET, MAGNO SE ILLVM PRAEMIO REMVNERATVRVM ET QVAECVMQVE BELLA GERI VELLET SINE VLLO EIVS LABORE ET PERICVLO CONFECTVRVM. 

MVLTA A CAESARE IN EAM SENTENTIAM DICTA SVNT QVARE NEGOTIO DESISTERE NON POSSET: NEQVE SVAM NEQVE POPVLI ROMANI CONSVETVDINEM PATI VT OPTIME MERITOS SOCIOS DESERERET, NEQVE SE IVDICARE GALLIAM POTIVS ESSE ARIOVISTI QVAM POPVLI ROMANI. BELLO SVPERATOS ESSE ARVERNOS ET RVTENOS A Q. FABIO MAXIMO, QVIBVS POPVLVS ROMANVS IGNOVISSET NEQVE IN PROVINCIAM REDEGISSET NEQVE STIPENDIVM POSVISSET. QVOD SI ANTIQVISSIMVM QVODQVE TEMPVS SPECTARI OPORTERET, POPVLI ROMANI IVSTISSIMVM ESSE IN GALLIA IMPERIVM; SI IVDICIVM SENATVS OBSERVARI OPORTERET, LIBERAM DEBERE ESSE GALLIAM, QVAM BELLO VICTAM SVIS LEGIBVS VTI VOLVISSET. 

DVM HAEC IN CONLOQVIO GERVNTVR, CAESARI NVNTIATVM EST EQVITES ARIOVISTI PROPIVS TVMVLVM ACCEDERE ET AD NOSTROS ADEQVITARE, LAPIDES TELAQVE IN NOSTROS COICERE. CAESAR LOQVENDI FINEM FECIT SEQVE AD SVOS RECEPIT SVISQVE IMPERAVIT NE QVOD OMNINO TELVM IN HOSTES REICERENT. NAM ETSI SINE VLLO PERICVLO LEGIONIS DELECTAE CVM EQVITATV PROELIVM FORE VIDEBAT, TAMEN COMMITTENDVM NON PVTABAT VT, PVLSIS HOSTIBVS, DICI POSSET EOS AB SE PER FIDEM IN CONLOQVIO CIRCVMVENTOS. POSTEA QVAM IN VVLGVS MILITVM ELATVM EST QVA ARROGANTIA IN CONLOQVIO ARIOVISTVS VSVS OMNI GALLIA ROMANIS INTERDIXISSET, IMPETVMQVE IN NOSTROS EIVS EQVITES FECISSENT, EAQVE RES CONLOQVIVM VT DIREMISSET, MVLTO MAIOR ALACRITAS STVDIVMQVE PVGNANDI MAIVS EXERCITVI INIECTVM EST. 

BIDVO POST ARIOVISTVS AD CAESAREM LEGATOS MISIT: VELLE SE DE IIS REBVS QVAE INTER EOS AGI COEPTAE NEQVE PERFECTAE ESSENT AGERE CVM EO: VTI AVT ITERVM CONLOQVIO DIEM CONSTITVERET AVT, SI ID MINVS VELLET, EX SVIS LEGATIS ALIQVEM AD SE MITTERET. CONLOQVENDI CAESARI CAVSA VISA NON EST, ET EO MAGIS QVOD PRIDIE EIVS DIEI GERMANI RETINERI NON POTVERANT QVIN TELA IN NOSTROS COICERENT. LEGATVM EX SVIS SESE MAGNO CVM PERICVLO AD EVM MISSVRVM ET HOMINIBVS FERIS OBIECTVRVM EXISTIMABAT. COMMODISSIMVM VISVM EST C. VALERIVM PROCILLVM, C. VALERII CABVRI FILIVM, SVMMA VIRTVTE ET HVMANITATE ADVLESCENTEM, CVIVS PATER A C. VALERIO FLACCO CIVITATE DONATVS ERAT, ET PROPTER FIDEM ET PROPTER LINGVAE GALLICAE SCIENTIAM, QVA MVLTA IAM ARIOVISTVS LONGINQVA CONSVETVDINE VTEBATVR, ET QVOD IN EO PECCANDI GERMANIS CAVSA NON ESSET, AD EVM MITTERE, ET VNA M. METIVM, QVI HOSPITIO ARIOVISTI VTEBATVR. HIS MANDAVIT QVAE DICERET ARIOVISTVS COGNOSCERENT ET AD SE REFERRENT. QVOS CVM APVD SE IN CASTRIS ARIOVISTVS CONSPEXISSET, EXERCITV SVO PRAESENTE CONCLAMAVIT: QVID AD SE VENIRENT? AN SPECVLANDI CAVSA? CONANTES DICERE PROHIBVIT ET IN CATENAS CONIECIT. 

EODEM DIE CASTRA PROMOVIT ET MILIBVS PASSVVM VI A CAESARIS CASTRIS SVB MONTE CONSEDIT. POSTRIDIE EIVS DIEI PRAETER CASTRA CAESARIS SVAS COPIAS TRADVXIT ET MILIBVS PASSVVM DVOBVS VLTRA EVM CASTRA FECIT EO CONSILIO VTI FRVMENTO COMMEATVQVE QVI EX SEQVANIS ET HAEDVIS SVPPORTARETVR CAESAREM INTERCLVDERET. EX EO DIE DIES CONTINVOS V CAESAR PRO CASTRIS SVAS COPIAS PRODVXIT ET ACIEM INSTRVCTAM HABVIT, VT, SI VELLET ARIOVISTVS PROELIO CONTENDERE, EI POTESTAS NON DEESSET. ARIOVISTVS HIS OMNIBVS DIEBVS EXERCITVM CASTRIS CONTINVIT, EQVESTRI PROELIO COTIDIE CONTENDIT. GENVS HOC ERAT PVGNAE, QVO SE GERMANI EXERCVERANT: EQVITVM MILIA ERANT VI, TOTIDEM NVMERO PEDITES VELOCISSIMI AC FORTISSIMI, QVOS EX OMNI COPIA SINGVLI SINGVLOS SVAE SALVTIS CAVSA DELEGERANT: CVM HIS IN PROELIIS VERSABANTVR, AD EOS SE EQVITES RECIPIEBANT; HI, SI QVID ERAT DVRIVS, CONCVRREBANT, SI QVI GRAVIORE VVLNERE ACCEPTO EQVO DECIDERAT, CIRCVMSISTEBANT; SI QVO ERAT LONGIVS PRODEVNDVM AVT CELERIVS RECIPIENDVM, TANTA ERAT HORVM EXERCITATIONE CELERITAS VT IVBIS SVBLEVATI EQVORVM CVRSVM ADAEQVARENT. 

VBI EVM CASTRIS SE TENERE CAESAR INTELLEXIT, NE DIVTIVS COMMEATV PROHIBERETVR, VLTRA EVM LOCVM, QVO IN LOCO GERMANI CONSEDERANT, CIRCITER PASSVS DC AB HIS, CASTRIS IDONEVM LOCVM DELEGIT ACIEQVE TRIPLICI INSTRVCTA AD EVM LOCVM VENIT. PRIMAM ET SECVNDAM ACIEM IN ARMIS ESSE, TERTIAM CASTRA MVNIRE IVSSIT. [HIC LOCVS AB HOSTE CIRCITER PASSVS DC, VTI DICTVM EST, ABERAT. ] EO CIRCITER HOMINVM XVI MILIA EXPEDITA CVM OMNI EQVITATV ARIOVISTVS MISIT, QVAE COPIAE NOSTROS TERRERENT ET MVNITIONE PROHIBERENT. NIHILO SETIVS CAESAR, VT ANTE CONSTITVERAT, DVAS ACIES HOSTEM PROPVLSARE, TERTIAM OPVS PERFICERE IVSSIT. MVNITIS CASTRIS DVAS IBI LEGIONES RELIQVIT ET PARTEM AVXILIORVM, QVATTVOR RELIQVAS LEGIONES IN CASTRA MAIORA REDVXIT. 

PROXIMO DIE INSTITVTO SVO CAESAR EX CASTRIS VTRISQVE COPIAS SVAS EDVXIT PAVLVMQVE A MAIORIBVS CASTRIS PROGRESSVS ACIEM INSTRVXIT HOSTIBVSQVE PVGNANDI POTESTATEM FECIT. VBI NE TVM QVIDEM EOS PRODIRE INTELLEXIT, CIRCITER MERIDIEM EXERCITVM IN CASTRA REDVXIT. TVM DEMVM ARIOVISTVS PARTEM SVARVM COPIARVM, QVAE CASTRA MINORA OPPVGNARET, MISIT. ACRITER VTRIMQVE VSQVE AD VESPERVM PVGNATVM EST. SOLIS OCCASV SVAS COPIAS ARIOVISTVS MVLTIS ET INLATIS ET ACCEPTIS VVLNERIBVS IN CASTRA REDVXIT. CVM EX CAPTIVIS QVAERERET CAESAR QVAM OB REM ARIOVISTVS PROELIO NON DECERTARET, HANC REPERIEBAT CAVSAM, QVOD APVD GERMANOS EA CONSVETVDO ESSET VT MATRES FAMILIAE EORVM SORTIBVS ET VATICINATIONIBVS DECLARARENT VTRVM PROELIVM COMMITTI EX VSV ESSET NECNE; EAS ITA DICERE: NON ESSE FAS GERMANOS SVPERARE, SI ANTE NOVAM LVNAM PROELIO CONTENDISSENT. 

POSTRIDIE EIVS DIEI CAESAR PRAESIDIO VTRISQVE CASTRIS QVOD SATIS ESSE VISVM EST RELIQVIT, ALARIOS OMNES IN CONSPECTV HOSTIVM PRO CASTRIS MINORIBVS CONSTITVIT, QVOD MINVS MVLTITVDINE MILITVM LEGIONARIORVM PRO HOSTIVM NVMERO VALEBAT, VT AD SPECIEM ALARIIS VTERETVR; IPSE TRIPLICI INSTRVCTA ACIE VSQVE AD CASTRA HOSTIVM ACCESSIT. TVM DEMVM NECESSARIO GERMANI SVAS COPIAS CASTRIS EDVXERVNT GENERATIMQVE CONSTITVERVNT PARIBVS INTERVALLIS, HARVDES, MARCOMANOS, TRIBOCOS, VANGIONES, NEMETES, SEDVSIOS, SVEBOS, OMNEMQVE ACIEM SVAM RAEDIS ET CARRIS CIRCVMDEDERVNT, NE QVA SPES IN FVGA RELINQVERETVR. EO MVLIERES IMPOSVERVNT, QVAE AD PROELIVM PROFICISCENTES MILITES PASSIS MANIBVS FLENTES IMPLORABANT NE SE IN SERVITVTEM ROMANIS TRADERENT. 

CAESAR SINGVLIS LEGIONIBVS SINGVLOS LEGATOS ET QVAESTOREM PRAEFECIT, VTI EOS TESTES SVAE QVISQVE VIRTVTIS HABERET; IPSE A DEXTRO CORNV, QVOD EAM PARTEM MINIME FIRMAM HOSTIVM ESSE ANIMADVERTERAT, PROELIVM COMMISIT. ITA NOSTRI ACRITER IN HOSTES SIGNO DATO IMPETVM FECERVNT ITAQVE HOSTES REPENTE CELERITERQVE PROCVRRERVNT, VT SPATIVM PILA IN HOSTES COICIENDI NON DARETVR. RELICTIS PILIS COMMINVS GLADIIS PVGNATVM EST. AT GERMANI CELERITER EX CONSVETVDINE SVA PHALANGE FACTA IMPETVS GLADIORVM EXCEPERVNT. REPERTI SVNT COMPLVRES NOSTRI QVI IN PHALANGA INSILIRENT ET SCVTA MANIBVS REVELLERENT ET DESVPER VVLNERARENT. CVM HOSTIVM ACIES A SINISTRO CORNV PVLSA ATQVE IN FVGAM CONIECTA ESSET, A DEXTRO CORNV VEHEMENTER MVLTITVDINE SVORVM NOSTRAM ACIEM PREMEBANT. ID CVM ANIMADVERTISSET P. CRASSVS ADVLESCENS, QVI EQVITATVI PRAEERAT, QVOD EXPEDITIOR ERAT QVAM II QVI INTER ACIEM VERSABANTVR, TERTIAM ACIEM LABORANTIBVS NOSTRIS SVBSIDIO MISIT. 

ITA PROELIVM RESTITVTVM EST, ATQVE OMNES HOSTES TERGA VERTERVNT NEC PRIVS FVGERE DESTITERVNT QVAM AD FLVMEN RHENVM MILIA PASSVVM EX EO LOCO CIRCITER L PERVENERVNT. IBI PERPAVCI AVT VIRIBVS CONFISI TRANARE CONTENDERVNT AVT LINTRIBVS INVENTIS SIBI SALVTEM REPPERERVNT. IN HIS FVIT ARIOVISTVS, QVI NAVICVLAM DELIGATAM AD RIPAM NACTVS EA PROFVGIT; RELIQVOS OMNES CONSECVTI EQVITES NOSTRI INTERFECERVNT. DVAE FVERVNT ARIOVISTI VXORES, VNA SVEBA NATIONE, QVAM DOMO SECVM EDVXERAT, ALTERA NORICA, REGIS VOCCIONIS SOROR, QVAM IN GALLIA DVXERAT A FRATRE MISSAM: VTRAQVE IN EA FVGA PERIIT; DVAE FILIAE: HARVM ALTERA OCCISA, ALTERA CAPTA EST. C. VALERIVS PROCILLVS, CVM A CVSTODIBVS IN FVGA TRINIS CATENIS VINCTVS TRAHERETVR, IN IPSVM CAESAREM HOSTES EQVITATV INSEQVENTEM INCIDIT. QVAE QVIDEM RES CAESARI NON MINOREM QVAM IPSA VICTORIA VOLVPTATEM ATTVLIT, QVOD HOMINEM HONESTISSIMVM PROVINCIAE GALLIAE, SVVM FAMILIAREM ET HOSPITEM, EREPTVM EX MANIBVS HOSTIVM SIBI RESTITVTVM VIDEBAT NEQVE EIVS CALAMITATE DE TANTA VOLVPTATE ET GRATVLATIONE QVICQVAM FORTVNA DEMINVERAT. IS SE PRAESENTE DE SE TER SORTIBVS CONSVLTVM DICEBAT, VTRVM IGNI STATIM NECARETVR AN IN ALIVD TEMPVS RESERVARETVR: SORTIVM BENEFICIO SE ESSE INCOLVMEM. ITEM M. METIVS REPERTVS ET AD EVM REDVCTVS EST. 

HOC PROELIO TRANS RHENVM NVNTIATO, SVEBI, QVI AD RIPAS RHENI VENERANT, DOMVM REVERTI COEPERVNT; QVOS VBI QVI PROXIMI RHENVM INCOLVNT PERTERRITOS SENSERVNT, INSECVTI MAGNVM EX IIS NVMERVM OCCIDERVNT. CAESAR VNA AESTATE DVOBVS MAXIMIS BELLIS CONFECTIS MATVRIVS PAVLO QVAM TEMPVS ANNI POSTVLABAT IN HIBERNA IN SEQVANOS EXERCITVM DEDVXIT; HIBERNIS LABIENVM PRAEPOSVIT; IPSE IN CITERIOREM GALLIAM AD CONVENTVS AGENDOS PROFECTVS EST. 



C. IVLI CAESARIS COMMENTARIORVM DE BELLO GALLICO LIBER SECVNDVS


CVM ESSET CAESAR IN CITERIORE GALLIA [IN HIBERNIS], ITA VTI SVPRA DEMONSTRAVIMVS, CREBRI AD EVM RVMORES ADFEREBANTVR LITTERISQVE ITEM LABIENI CERTIOR FIEBAT OMNES BELGAS, QVAM TERTIAM ESSE GALLIAE PARTEM DIXERAMVS, CONTRA POPVLVM ROMANVM CONIVRARE OBSIDESQVE INTER SE DARE. CONIVRANDI HAS ESSE CAVSAS: PRIMVM QVOD VERERENTVR NE, OMNI PACATA GALLIA, AD EOS EXERCITVS NOSTER ADDVCERETVR; DEINDE QVOD AB NON NVLLIS GALLIS SOLLICITARENTVR, PARTIM QVI, VT GERMANOS DIVTIVS IN GALLIA VERSARI NOLVERANT, ITA POPVLI ROMANI EXERCITVM HIEMARE ATQVE INVETERASCERE IN GALLIA MOLESTE FEREBANT, PARTIM QVI MOBILITATE ET LEVITATE ANIMI NOVIS IMPERIIS STVDEBANT; AB NON NVLLIS ETIAM QVOD IN GALLIA A POTENTIORIBVS ATQVE IIS QVI AD CONDVCENDOS HOMINES FACVLTATES HABEBANT VVLGO REGNA OCCVPABANTVR; QVI MINVS FACILE EAM REM IMPERIO NOSTRO CONSEQVI POTERANT. 

HIS NVNTIIS LITTERISQVE COMMOTVS CAESAR DVAS LEGIONES IN CITERIORE GALLIA NOVAS CONSCRIPSIT ET INITA AESTATE IN VLTERIOREM GALLIAM QVI DEDVCERET Q. PEDIVM LEGATVM MISIT. IPSE, CVM PRIMVM PABVLI COPIA ESSE INCIPERET, AD EXERCITVM VENIT. DAT NEGOTIVM SENONIBVS RELIQVISQVE GALLIS QVI FINITIMI BELGIS ERANT VTI EA QVAE APVD EOS GERANTVR COGNOSCANT SEQVE DE HIS REBVS CERTIOREM FACIANT. HI CONSTANTER OMNES NVNTIAVERVNT MANVS COGI, EXERCITVM IN VNVM LOCVM CONDVCI. TVM VERO DVBITANDVM NON EXISTIMAVIT QVIN AD EOS PROFICISCERETVR. RE FRVMENTARIA PROVISA CASTRA MOVET DIEBVSQVE CIRCITER XV AD FINES BELGARVM PERVENIT. 

EO CVM DE IMPROVISO CELERIVSQVE OMNIVM OPINIONE VENISSET, REMI, QVI PROXIMI GALLIAE EX BELGIS SVNT, AD EVM LEGATOS ICCIVM ET ANDEBROGIVM, PRIMOS CIVITATIS, MISERVNT,QVI DICERENT SE SVAQVE OMNIA IN FIDEM ATQVE POTESTATEM POPVLI ROMANI PERMITTERE, NEQVE SE CVM RELIQVIS BELGIS CONSENSISSE NEQVE CONTRA POPVLVM ROMANVM CONIVRASSE,PARATOSQVE ESSE ET OBSIDES DARE ET IMPERATA FACERE ET OPPIDIS RECIPERE ET FRVMENTO CETERISQVE REBVS IVVARE; RELIQVOS OMNES BELGAS IN ARMIS ESSE, GERMANOSQVE QVI CIS RHENVM INCOLANT SESE CVM HIS CONIVNXISSE,TANTVMQVE ESSE EORVM OMNIVM FVROREM VT NE SVESSIONES QVIDEM, FRATRES CONSANGVINEOSQVE SVOS, QVI EODEM IVRE ET ISDEM LEGIBVS VTANTVR, VNVM IMPERIVM VNVMQVE MAGISTRATVM CVM IPSIS HABEANT, DETERRERE POTVERINT QVIN CVM IIS CONSENTIRENT. 

CVM AB IIS QVAERERET QVAE CIVITATES QVANTAEQVE IN ARMIS ESSENT ET QVID IN BELLO POSSENT, SIC REPERIEBAT: PLEROSQVE BELGOS ESSE ORTOS A GERMANIS RHENVMQVE ANTIQVITVS TRADVCTOS PROPTER LOCI FERTILITATEM IBI CONSEDISSE GALLOSQVE QVI EA LOCA INCOLERENT EXPVLISSE, SOLOSQVE ESSE QVI,PATRVM NOSTRORVM MEMORIA OMNI GALLIA VEXATA, TEVTONOS CIMBROSQVE INTRA SVOS FINES INGREDI PROHIBVERINT; QVA EX RE FIERI VTI EARVM RERVM MEMORIA MAGNAM SIBI AVCTORITATEM MAGNOSQVE SPIRITVS IN RE MILITARI SVMERENT. DE NVMERO EORVM OMNIA SE HABERE EXPLORATA REMI DICEBANT, PROPTEREA QVOD PROPINQVITATIBVS ADFINITATIBVSQVE CONIVNCTI QVANTAM QVISQVE MVLTITVDINEM IN COMMVNI BELGARVM CONCILIO AD ID BELLVM POLLICITVS SIT COGNOVERINT. PLVRIMVM INTER EOS BELLOVACOS ET VIRTVTE ET AVCTORITATE ET HOMINVM NVMERO VALERE: HOS POSSE CONFICERE ARMATA MILIA CENTVM, POLLICITOS EX EO NVMERO ELECTA MILIA LX TOTIVSQVE BELLI IMPERIVM SIBI POSTVLARE. SVESSIONES SVOS ESSE FINITIMOS; FINES LATISSIMOS FERACISSIMOSQVE AGROS POSSIDERE. APVD EOS FVISSE REGEM NOSTRA ETIAM MEMORIA DIVICIACVM, TOTIVS GALLIAE POTENTISSIMVM, QVI CVM MAGNAE PARTIS HARVM REGIONVM, TVM ETIAM BRITANNIAE IMPERIVM OBTINVERIT; NVNC ESSE REGEM GALBAM: AD HVNC PROPTER IVSTITIAM PRVDENTIAMQVE SVMMAM TOTIVS BELLI OMNIVM VOLVNTATE DEFERRI; OPPIDA HABERE NVMERO XII, POLLICERI MILIA ARMATA L; TOTIDEM NERVIOS,QVI MAXIME FERI INTER IPSOS HABEANTVR LONGISSIMEQVE ABSINT; XV MILIA ATREBATES, AMBIANOS X MILIA, MORINOS XXV MILIA, MENAPIOS VII MILIA, CALETOS X MILIA, VELIOCASSES ET VIROMANDVOS TOTIDEM, ATVATVCOS XVIIII MILIA; CONDRVSOS, EBVRONES, CAEROSOS, PAEMANOS, QVI VNO NOMINE GERMANI APPELLANTVR, ARBITRARI AD XL MILIA. 

CAESAR REMOS COHORTATVS LIBERALITERQVE ORATIONE PROSECVTVS OMNEM SENATVM AD SE CONVENIRE PRINCIPVMQVE LIBEROS OBSIDES AD SE ADDVCI IVSSIT. QVAE OMNIA AB HIS DILIGENTER AD DIEM FACTA SVNT. IPSE DIVICIACVM HAEDVVM MAGNOPERE COHORTATVS DOCET QVANTO OPERE REI PVBLICAE COMMVNISQVE SALVTIS INTERSIT MANVS HOSTIVM DISTINERI, NE CVM TANTA MVLTITVDINE VNO TEMPORE CONFLIGENDVM SIT. ID FIERI POSSE, SI SVAS COPIAS HAEDVI IN FINES BELLOVACORVM INTRODVXERINT ET EORVM AGROS POPVLARI COEPERINT. HIS DATIS MANDATIS EVM A SE DIMITTIT. POSTQVAM OMNES BELGARVM COPIAS IN VNVM LOCVM COACTAS AD SE VENIRE VIDIT NEQVE IAM LONGE ABESSE AB IIS QVOS MISERAT EXPLORATORIBVS ET AB REMIS COGNOVIT, FLVMEN AXONAM, QVOD EST IN EXTREMIS REMORVM FINIBVS, EXERCITVM TRADVCERE MATVRAVIT ATQVE IBI CASTRA POSVIT. QVAE RES ET LATVS VNVM CASTRORVM RIPIS FLVMINIS MVNIEBAT ET POST EVM QVAE ERANT TVTA AB HOSTIBVS REDDEBAT ET COMMEATVS AB REMIS RELIQVISQVE CIVITATIBVS VT SINE PERICVLO AD EVM PORTARI POSSENT EFFICIEBAT. IN EO FLVMINE PONS ERAT. IBI PRAESIDIVM PONIT ET IN ALTERA PARTE FLVMINIS Q. TITVRIVM SABINVM LEGATVM CVM SEX COHORTIBVS RELINQVIT; CASTRA IN ALTITVDINEM PEDVM XII VALLO FOSSAQVE DVODEVIGINTI PEDVM MVNIRI IVBET. 

AB HIS CASTRIS OPPIDVM REMORVM NOMINE BIBRAX ABERAT MILIA PASSVVM VIII. ID EX ITINERE MAGNO IMPETV BELGAE OPPVGNARE COEPERVNT. AEGRE EO DIE SVSTENTATVM EST. GALLORVM EADEM ATQVE BELGARVM OPPVGNATIO EST HAEC: VBI CIRCVMIECTA MVLTITVDINE HOMINVM TOTIS MOENIBVS VNDIQVE IN MVRVM LAPIDES IACI COEPTI SVNT MVRVSQVE DEFENSORIBVS NVDATVS EST, TESTVDINE FACTA PORTAS SVCCEDVNT MVRVMQVE SVBRVVNT. QVOD TVM FACILE FIEBAT. NAM CVM TANTA MVLTITVDO LAPIDES AC TELA COICERENT, IN MVRO CONSISTENDI POTESTAS ERAT NVLLI. CVM FINEM OPPVGNANDI NOX FECISSET, ICCIVS REMVS, SVMMA NOBILITATE ET GRATIA INTER SVOS, QVI TVM OPPIDO PRAEERAT, VNVS EX IIS QVI LEGATI DE PACE AD CAESAREM VENERANT, NVNTIVM AD EVM MITTIT, NISI SVBSIDIVM SIBI SVBMITTATVR, SESE DIVTIVS SVSTINERE NON POSSE. 

EO DE MEDIA NOCTE CAESAR ISDEM DVCIBVS VSVS QVI NVNTII AB ICCIO VENERANT, NVMIDAS ET CRETAS SAGITTARIOS ET FVNDITORES BALEARES SVBSIDIO OPPIDANIS MITTIT; QVORVM ADVENTV ET REMIS CVM SPE DEFENSIONIS STVDIVM PROPVGNANDI ACCESSIT ET HOSTIBVS EADEM DE CAVSA SPES POTIVNDI OPPIDI DISCESSIT. ITAQVE PAVLISPER APVD OPPIDVM MORATI AGROSQVE REMORVM DEPOPVLATI, OMNIBVS VICIS AEDIFICIISQVE QVO ADIRE POTVERANT INCENSIS, AD CASTRA CAESARIS OMNIBVS COPIIS CONTENDERVNT ET A MILIBVS PASSVVM MINVS DVOBVS CASTRA POSVERVNT; QVAE CASTRA, VT FVMO ATQVE IGNIBVS SIGNIFICABATVR, AMPLIVS MILIBVS PASSVVM VIII LATITVDINEM PATEBANT. 

CAESAR PRIMO ET PROPTER MVLTITVDINEM HOSTIVM ET PROPTER EXIMIAM OPINIONEM VIRTVTIS PROELIO SVPERSEDERE STATVIT; COTIDIE TAMEN EQVESTRIBVS PROELIIS QVID HOSTIS VIRTVTE POSSET ET QVID NOSTRI AVDERENT PERICLITABATVR. VBI NOSTROS NON ESSE INFERIORES INTELLEXIT, LOCO PRO CASTRIS AD ACIEM INSTRVENDAM NATVRA OPORTVNO ATQVE IDONEO, QVOD IS COLLIS VBI CASTRA POSITA ERANT PAVLVLVM EX PLANITIE EDITVS TANTVM ADVERSVS IN LATITVDINEM PATEBAT QVANTVM LOCI ACIES INSTRVCTA OCCVPARE POTERAT, ATQVE EX VTRAQVE PARTE LATERIS DEIECTVS HABEBAT ET IN FRONTE LENITER FASTIGATVS PAVLATIM AD PLANITIEM REDIBAT, AB VTROQVE LATERE EIVS COLLIS TRANSVERSAM FOSSAM OBDVXIT CIRCITER PASSVVM CCCCET AD EXTREMAS FOSSAS CASTELLA CONSTITVIT IBIQVE TORMENTA CONLOCAVIT, NE, CVM ACIEM INSTRVXISSET, HOSTES, QVOD TANTVM MVLTITVDINE POTERANT, AB LATERIBVS PVGNANTES SVOS CIRCVMVENIRE POSSENT. HOC FACTO, DVABVS LEGIONIBVS QVAS PROXIME CONSCRIPSERAT IN CASTRIS RELICTIS VT, SI QVO OPVS ESSET, SVBSIDIO DVCI POSSENT, RELIQVAS VI LEGIONES PRO CASTRIS IN ACIE CONSTITVIT. HOSTES ITEM SVAS COPIAS EX CASTRIS EDVCTAS INSTRVXERVNT. 

PALVS ERAT NON MAGNA INTER NOSTRVM ATQVE HOSTIVM EXERCITVM. HANC SI NOSTRI TRANSIRENT HOSTES EXPECTABANT; NOSTRI AVTEM, SI AB ILLIS INITIVM TRANSEVNDI FIERET, VT IMPEDITOS ADGREDERENTVR, PARATI IN ARMIS ERANT. INTERIM PROELIO EQVESTRI INTER DVAS ACIES CONTENDEBATVR. VBI NEVTRI TRANSEVNDI INITIVM FACIVNT, SECVNDIORE EQVITVM PROELIO NOSTRIS CAESAR SVOS IN CASTRA REDVXIT. HOSTES PROTINVS EX EO LOCO AD FLVMEN AXONAM CONTENDERVNT, QVOD ESSE POST NOSTRA CASTRA DEMONSTRATVM EST. IBI VADIS REPERTIS PARTEM SVARVM COPIARVM TRADVCERE CONATI SVNT EO CONSILIO VT, SI POSSENT, CASTELLVM, CVI PRAEERAT Q. TITVRIVS LEGATVS, EXPVGNARENT PONTEMQVE INTERSCINDERENT; SI MINVS POTVISSENT, AGROS REMORVM POPVLARENTVR, QVI MAGNO NOBIS VSVI AD BELLVM GERENDVM ERANT, COMMEATVQVE NOSTROS PROHIBERENT. 

[CAESAR] CERTIOR FACTVS AB TITVRIO OMNEM EQVITATVM ET LEVIS ARMATVRAE NVMIDAS, FVNDITORES SAGITTARIOSQVE PONTEM TRADVCIT ATQVE AD EOS CONTENDIT. ACRITER IN EO LOCO PVGNATVM EST. HOSTES IMPEDITOS NOSTRI IN FLVMINE ADGRESSI MAGNVM EORVM NVMERVM OCCIDERVNT; PER EORVM CORPORA RELIQVOS AVDACISSIME TRANSIRE CONANTES MVLTITVDINE TELORVM REPPVLERVNT PRIMOSQVE, QVI TRANSIERANT, EQVITATV CIRCVMVENTOS INTERFECERVNT. HOSTES, VBI ET DE EXPVGNANDO OPPIDO ET DE FLVMINE TRANSEVNDO SPEM SE FEFELLISSE INTELLEXERVNT NEQVE NOSTROS IN LOCVM INIQVIOREM PROGREDI PVGNANDI CAVSA VIDERVNT ATQVE IPSOS RES FRVMENTARIA DEFICERE COEPIT, CONCILIO CONVOCATO CONSTITVERVNT OPTIMVM ESSE DOMVM SVAM QVEMQVE REVERTI, ET QVORVM IN FINES PRIMVM ROMANI EXERCITVM INTRODVXISSENT, AD EOS DEFENDENDOS VNDIQVE CONVENIRENT, VT POTIVS IN SVIS QVAM IN ALIENIS FINIBVS DECERTARENT ET DOMESTICIS COPIIS REI FRVMENTARIAE VTERENTVR. AD EAM SENTENTIAM CVM RELIQVIS CAVSIS HAEC QVOQVE RATIO EOS DEDVXIT, QVOD DIVICIACVM ATQVE HAEDVOS FINIBVS BELLOVACORVM ADPROPINQVARE COGNOVERANT. HIS PERSVADERI VT DIVTIVS MORARENTVR NEQVE SVIS AVXILIVM FERRENT NON POTERAT. 

EA RE CONSTITVTA, SECVNDA VIGILIA MAGNO CVM, STREPITV AC TVMVLTV CASTRIS EGRESSI NVLLO CERTO ORDINE NEQVE IMPERIO, CVM SIBI QVISQVE PRIMVM ITINERIS LOCVM PETERET ET DOMVM PERVENIRE PROPERARET, FECERVNT VT CONSIMILIS FVGAE PROFECTIO VIDERETVR. HAC RE STATIM CAESAR PER SPECVLATORES COGNITA INSIDIAS VERITVS, QVOD QVA DE CAVSA DISCEDERENT NONDVM PERSPEXERAT, EXERCITVM EQVITATVMQVE CASTRIS CONTINVIT. PRIMA LVCE, CONFIRMATA RE AB EXPLORATORIBVS, OMNEM EQVITATVM, QVI NOVISSIMVM AGMEN MORARETVR, PRAEMISIT. HIS Q. PEDIVM ET L. AVRVNCVLEIVM COTTAM LEGATOS PRAEFECIT; T. LABIENVM LEGATVM CVM LEGIONIBVS TRIBVS SVBSEQVI IVSSIT. HI NOVISSIMOS ADORTI ET MVLTA MILIA PASSVVM PROSECVTI MAGNAM MVLTITVDINEM EORVM FVGIENTIVM CONCIDERVNT, CVM AB EXTREMO AGMINE, AD QVOS VENTVM ERAT, CONSISTERENT FORTITERQVE IMPETVM NOSTRORVM MILITVM SVSTINERENT,PRIORES, QVOD ABESSE A PERICVLO VIDERENTVR NEQVE VLLA NECESSITATE NEQVE IMPERIO CONTINERENTVR, EXAVDITO CLAMORE PERTVRBATIS ORDINIBVS OMNES IN FVGA SIBI PRAESIDIVM PONERENT. ITA SINE VLLO PERICVLO TANTAM EORVM MVLTITVDINEM NOSTRI INTERFECERVNT QVANTVM FVIT DIEI SPATIVM; SVB OCCASVM SOLIS SEQVI DESTITERVNT SEQVE IN CASTRA, VT ERAT IMPERATVM, RECEPERVNT. 

POSTRIDIE EIVS DIEI CAESAR, PRIVS QVAM SE HOSTES EX TERRORE AC FVGA RECIPERENT, IN FINES SVESSIONVM, QVI PROXIMI REMIS ERANT, EXERCITVM DVXIT ET MAGNO ITINERE [CONFECTO] AD OPPIDVM NOVIODVNVM CONTENDIT. ID EX ITINERE OPPVGNARE CONATVS, QVOD VACVVM AB DEFENSORIBVS ESSE AVDIEBAT, PROPTER LATITVDINEM FOSSAE MVRIQVE ALTITVDINEM PAVCIS DEFENDENTIBVS EXPVGNARE NON POTVIT. CASTRIS MVNITIS VINEAS AGERE QVAEQVE AD OPPVGNANDVM VSVI ERANT COMPARARE COEPIT. INTERIM OMNIS EX FVGA SVESSIONVM MVLTITVDO IN OPPIDVM PROXIMA NOCTE CONVENIT. CELERITER VINEIS AD OPPIDVM ACTIS, AGGERE IACTO TVRRIBVSQVE CONSTITVTIS, MAGNITVDINE OPERVM, QVAE NEQVE VIDERANT ANTE GALLI NEQVE AVDIERANT, ET CELERITATE ROMANORVM PERMOTI LEGATOS AD CAESAREM DE DEDITIONE MITTVNT ET PETENTIBVS REMIS VT CONSERVARENTVR IMPETRANT. 

CAESAR, OBSIDIBVS ACCEPTIS PRIMIS CIVITATIS ATQVE IPSIVS GALBAE REGIS DVOBVS FILIIS ARMISQVE OMNIBVS EX OPPIDO TRADITIS, IN DEDITIONEM SVESSIONES ACCIPIT EXERCITVMQVE IN BELLOVACOS DVCIT. QVI CVM SE SVAQVE OMNIA IN OPPIDVM BRATVSPANTIVM CONTVLISSENT ATQVE AB EO OPPIDO CAESAR CVM EXERCITV CIRCITER MILIA PASSVVM V ABESSET, OMNES MAIORES NATV EX OPPIDO EGRESSI MANVS AD CAESAREM TENDERE ET VOCE SIGNIFICARE COEPERVNT SESE IN EIVS FIDEM AC POTESTATEM VENIRE NEQVE CONTRA POPVLVM ROMANVM ARMIS CONTENDERE. ITEM, CVM AD OPPIDVM ACCESSISSET CASTRAQVE IBI PONERET, PVERI MVLIERESQVE EX MVRO PASSIS MANIBVS SVO MORE PACEM AB ROMANIS PETIERVNT. 

PRO HIS DIVICIACVS (NAM POST DISCESSVM BELGARVM DIMISSIS HAEDVORVM COPIIS AD EVM REVERTERAT) FACIT VERBA: BELLOVACOS OMNI TEMPORE IN FIDE ATQVE AMICITIA CIVITATIS HAEDVAE FVISSE; IMPVLSOS AB SVIS PRINCIPIBVS, QVI DICERENT HAEDVOS A CAESARE IN SERVITVTEM REDACTOS. OMNES INDIGNITATES CONTVMELIASQVE PERFERRE, ET AB HAEDVIS DEFECISSE ET POPVLO ROMANO BELLVM INTVLISSE. QVI EIVS CONSILII PRINCIPES FVISSENT, QVOD INTELLEGERENT QVANTAM CALAMITATEM CIVITATI INTVLISSENT, IN BRITANNIAM PROFVGISSE. PETERE NON SOLVM BELLOVACOS, SED ETIAM PRO HIS HAEDVOS, VT SVA CLEMENTIA AC MANSVETVDINE IN EOS VTATVR. QVOD SI FECERIT, HAEDVORVM AVCTORITATEM APVD OMNES BELGAS AMPLIFICATVRVM, QVORVM AVXILIIS ATQVE OPIBVS, SI QVA BELLA INCIDERINT, SVSTENTARE CONSVERINT. 

CAESAR HONORIS DIVICIACI ATQVE HAEDVORVM CAVSA SESE EOS IN FIDEM RECEPTVRVM ET CONSERVATVRVM DIXIT, ET QVOD ERAT CIVITAS MAGNA INTER BELGAS AVCTORITATE ATQVE HOMINVM MVLTITVDINE PRAESTABAT, DC OBSIDES POPOSCIT. HIS TRADITIS OMNIBVSQVE ARMIS EX OPPIDO CONLATIS, AB EO LOCO IN FINES AMBIANORVM PERVENIT; QVI SE SVAQVE OMNIA SINE MORA DEDIDERVNT. EORVM FINES NERVII ATTINGEBANT. QVORVM DE NATVRA MORIBVSQVE CAESAR CVM QVAERERET, SIC REPERIEBAT: NVLLVM ESSE ADITVM AD EOS MERCATORIBVS; NIHIL PATI VINI RELIQVARVMQVE RERVM AD LVXVRIAM PERTINENTIVM INFERRI, QVOD HIS REBVS RELANGVESCERE ANIMOS EORVM ET REMITTI VIRTVTEM EXISTIMARENT; ESSE HOMINES FEROS MAGNAEQVE VIRTVTIS; INCREPITARE ATQVE INCVSARE RELIQVOS BELGAS, QVI SE POPVLO ROMANO DEDIDISSENT PATRIAMQVE VIRTVTEM PROIECISSENT; CONFIRMARE SESE NEQVE LEGATOS MISSVROS NEQVE VLLAM CONDICIONEM PACIS ACCEPTVROS. 

CVM PER EORVM FINES TRIDVVM ITER FECISSET, INVENIEBAT EX CAPTIVIS SABIM FLVMEN A CASTRIS SVIS NON AMPLIVS MILIBVS PASSVVM X ABESSE; TRANS ID FLVMEN OMNES NERVIOS CONSEDISSE ADVENTVMQVE IBI ROMANORVM EXPECTARE VNA CVM ATREBATIBVS ET VIROMANDVIS, FINITIMIS SVIS(NAM HIS VTRISQVE PERSVASERANT VTI EANDEM BELLI FORTVNAM EXPERIRENTVR); EXPECTARI ETIAM AB IIS ATVATVCORVM COPIAS ATQVE ESSE IN ITINERE; MVLIERES QVIQVE PER AETATEM AD PVGNAM INVTILES VIDERENTVR IN EVM LOCVM CONIECISSE QVO PROPTER PALVDES EXERCITVI ADITVS NON ESSET. 

HIS REBVS COGNITIS, EXPLORATORES CENTVRIONESQVE PRAEMITTIT QVI LOCVM CASTRIS IDONEVM DELIGANT. CVM EX DEDITICIIS BELGIS RELIQVISQVE GALLIS COMPLVRES CAESAREM SECVTI VNA ITER FACERENT, QVIDAM EX HIS, VT POSTEA EX CAPTIVIS COGNITVM EST, EORVM DIERVM CONSVETVDINE ITINERIS NOSTRI EXERCITVS PERSPECTA, NOCTE AD NERVIOS PERVENERVNT ATQVE HIS DEMONSTRARVNT INTER SINGVLAS LEGIONES IMPEDIMENTORVM MAGNVM NVMERVM INTERCEDERE, NEQVE ESSE QVICQVAM NEGOTII, CVM PRIMA LEGIO IN CASTRA VENISSET RELIQVAEQVE LEGIONES MAGNVM SPATIVM ABESSENT, HANC SVB SARCINIS ADORIRI; QVA PVLSA IMPEDIMENTISQVE DIREPTIS, FVTVRVM VT RELIQVAE CONTRA CONSISTERE NON AVDERENT. ADIVVABAT ETIAM EORVM CONSILIVM QVI REM DEFEREBANT QVOD NERVII ANTIQVITVS, CVM EQVITATV NIHIL POSSENT (NEQVE ENIM AD HOC TEMPVS EI REI STVDENT, SED QVICQVID POSSVNT, PEDESTRIBVS VALENT COPIIS), QVO FACILIVS FINITIMORVM EQVITATVM, SI PRAEDANDI CAVSA AD EOS VENISSENT, IMPEDIRENT, TENERIS ARBORIBVS INCISIS ATQVE INFLEXIS CREBRISQVE IN LATITVDINEM RAMIS ENATIS [ET] RVBIS SENTIBVSQVE INTERIECTIS EFFECERANT VT INSTAR MVRI HAE SAEPES MVNIMENTVM PRAEBERENT, QVO NON MODO NON INTRARI SED NE PERSPICI QVIDEM POSSET. HIS REBVS CVM ITER AGMINIS NOSTRI IMPEDIRETVR, NON OMITTENDVM SIBI CONSILIVM NERVII EXISTIMAVERVNT. 

LOCI NATVRA ERAT HAEC, QVEM LOCVM NOSTRI CASTRIS DELEGERANT. COLLIS AB SVMMO AEQVALITER DECLIVIS AD FLVMEN SABIM, QVOD SVPRA NOMINAVIMVS, VERGEBAT. AB EO FLVMINE PARI ACCLIVITATE COLLIS NASCEBATVR ADVERSVS HVIC ET CONTRARIVS, PASSVS CIRCITER CC INFIMVS APERTVS, AB SVPERIORE PARTE SILVESTRIS, VT NON FACILE INTRORSVS PERSPICI POSSET. INTRA EAS SILVAS HOSTES IN OCCVLTO SESE CONTINEBANT; IN APERTO LOCO SECVNDVM FLVMEN PAVCAE STATIONES EQVITVM VIDEBANTVR. FLVMINIS ERAT ALTITVDO PEDVM CIRCITER TRIVM. 

CAESAR EQVITATV PRAEMISSO SVBSEQVEBATVR OMNIBVS COPIIS; SED RATIO ORDOQVE AGMINIS ALITER SE HABEBAT AC BELGAE AD NERVIOS DETVLERANT. NAM QVOD HOSTIBVS ADPROPINQVABAT, CONSVETVDINE SVA CAESAR VI LEGIONES EXPEDITAS DVCEBAT; POST EAS TOTIVS EXERCITVS IMPEDIMENTA CONLOCARAT; INDE DVAE LEGIONES QVAE PROXIME CONSCRIPTAE ERANT TOTVM AGMEN CLAVDEBANT PRAESIDIOQVE IMPEDIMENTIS ERANT. EQVITES NOSTRI CVM FVNDITORIBVS SAGITTARIISQVE FLVMEN TRANSGRESSI CVM HOSTIVM EQVITATV PROELIVM COMMISERVNT. CVM SE ILLI IDENTIDEM IN SILVIS AD SVOS RECIPERENT AC RVRSVS EX SILVA IN NOSTROS IMPETVM FACERENT, NEQVE NOSTRI LONGIVS QVAM QVEM AD FINEM PORRECTA [AC] LOCA APERTA PERTINEBANT CEDENTES INSEQVI AVDERENT, INTERIM LEGIONES VI QVAE PRIMAE VENERANT, OPERE DIMENSO, CASTRA MVNIRE COEPERVNT. VBI PRIMA IMPEDIMENTA NOSTRI EXERCITVS AB IIS QVI IN SILVIS ABDITI LATEBANT VISA SVNT, QVOD TEMPVS INTER EOS COMMITTENDI PROELII CONVENERAT, VT INTRA SILVAS ACIEM ORDINESQVE CONSTITVERANT ATQVE IPSI SESE CONFIRMAVERANT, SVBITO OMNIBVS COPIIS PROVOLAVERVNT IMPETVMQVE IN NOSTROS EQVITES FECERVNT. HIS FACILE PVLSIS AC PROTVRBATIS, INCREDIBILI CELERITATE AD FLVMEN DECVCVRRERVNT, VT PAENE VNO TEMPORE ET AD SILVAS ET IN FLVMINE [ET IAM IN MANIBVS NOSTRIS] HOSTES VIDERENTVR. EADEM AVTEM CELERITATE ADVERSO COLLE AD NOSTRA CASTRA ATQVE EOS QVI IN OPERE OCCVPATI ERANT CONTENDERVNT. 

CAESARI OMNIA VNO TEMPORE ERANT AGENDA: VEXILLVM PROPONENDVM, QVOD ERAT INSIGNE, CVM AD ARMA CONCVRRI OPORTERET; SIGNVM TVBA DANDVM; AB OPERE REVOCANDI MILITES; QVI PAVLO LONGIVS AGGERIS PETENDI CAVSA PROCESSERANT ARCESSENDI; ACIES INSTRVENDA; MILITES COHORTANDI; SIGNVM DANDVM. QVARVM RERVM MAGNAM PARTEM TEMPORIS BREVITAS ET INCVRSVS HOSTIVM IMPEDIEBAT. HIS DIFFICVLTATIBVS DVAE RES ERANT SVBSIDIO, SCIENTIA ATQVE VSVS MILITVM, QVOD SVPERIORIBVS PROELIIS EXERCITATI QVID FIERI OPORTERET NON MINVS COMMODE IPSI SIBI PRAESCRIBERE QVAM AB ALIIS DOCERI POTERANT, ET QVOD AB OPERE SINGVLISQVE LEGIONIBVS SINGVLOS LEGATOS CAESAR DISCEDERE NISI MVNITIS CASTRIS VETVERAT. HI PROPTER PROPINQVITATEM ET CELERITATEM HOSTIVM NIHIL IAM CAESARIS IMPERIVM EXPECTABANT, SED PER SE QVAE VIDEBANTVR ADMINISTRABANT. 

CAESAR, NECESSARIIS REBVS IMPERATIS, AD COHORTANDOS MILITES, QVAM [IN] PARTEM FORS OBTVLIT, DECVCVRRIT ET AD LEGIONEM DECIMAM DEVENIT. MILITES NON LONGIORE ORATIONE COHORTATVS QVAM VTI SVAE PRISTINAE VIRTVTIS MEMORIAM RETINERENT NEV PERTVRBARENTVR ANIMO HOSTIVMQVE IMPETVM FORTITER SVSTINERENT,QVOD NON LONGIVS HOSTES ABERANT QVAM QVO TELVM ADIGI POSSET, PROELII COMMITTENDI SIGNVM DEDIT. ATQVE IN ALTERAM ITEM COHORTANDI CAVSA PROFECTVS PVGNANTIBVS OCCVRRIT. TEMPORIS TANTA FVIT EXIGVITAS HOSTIVMQVE TAM PARATVS AD DIMICANDVM ANIMVS VT NON MODO AD INSIGNIA ACCOMMODANDA SED ETIAM AD GALEAS INDVENDAS SCVTISQVE TEGIMENTA DETRAHENDA TEMPVS DEFVERIT. QVAM QVISQVE AB OPERE IN PARTEM CASV DEVENIT QVAEQVE PRIMA SIGNA CONSPEXIT, AD HAEC CONSTITIT, NE IN QVAERENDIS SVIS PVGNANDI TEMPVS DIMITTERET. 

INSTRVCTO EXERCITV MAGIS VT LOCI NATVRA [DEIECTVSQVE COLLIS] ET NECESSITAS TEMPORIS QVAM VT REI MILITARIS RATIO ATQVE ORDO POSTVLABAT, CVM DIVERSAE LEGIONES ALIAE ALIA IN PARTE HOSTIBVS RESISTERENT SAEPIBVSQVE DENSISSIMIS, VT ANTE DEMONSTRAVIMVS, INTERIECTIS PROSPECTVS IMPEDIRETVR, NEQVE CERTA SVBSIDIA CONLOCARI NEQVE QVID IN QVAQVE PARTE OPVS ESSET PROVIDERI NEQVE AB VNO OMNIA IMPERIA ADMINISTRARI POTERANT. ITAQVE IN TANTA RERVM INIQVITATE FORTVNAE QVOQVE EVENTVS VARII SEQVEBANTVR. 

LEGIONIS VIIII. ET X. MILITES, VT IN SINISTRA PARTE ACIEI CONSTITERANT, PILIS EMISSIS CVRSV AC LASSITVDINE EXANIMATOS VVLNERIBVSQVE CONFECTOS ATREBATES (NAM HIS EA PARS OBVENERAT) CELERITER EX LOCO SVPERIORE IN FLVMEN COMPVLERVNT ET TRANSIRE CONANTES INSECVTI GLADIIS MAGNAM PARTEM EORVM IMPEDITAM INTERFECERVNT. IPSI TRANSIRE FLVMEN NON DVBITAVERVNT ET IN LOCVM INIQVVM PROGRESSI RVRSVS RESISTENTES HOSTES REDINTEGRATO PROELIO IN FVGAM CONIECERVNT. ITEM ALIA IN PARTE DIVERSAE DVAE LEGIONES, XI. ET VIII. , PROFLIGATIS VIROMANDVIS, QVIBVSCVM ERANT CONGRESSAE, EX LOCO SVPERIORE IN IPSIS FLVMINIS RIPIS PROELIABANTVR. AT TOTIS FERE CASTRIS A FRONTE ET A SINISTRA PARTE NVDATIS, CVM IN DEXTRO CORNV LEGIO XII. ET NON MAGNO AB EA INTERVALLO VII. CONSTITISSET, OMNES NERVII CONFERTISSIMO AGMINE DVCE BODVOGNATO, QVI SVMMAM IMPERII TENEBAT, AD EVM LOCVM CONTENDERVNT; QVORVM PARS AB APERTO LATERE LEGIONES CIRCVMVENIRE, PARS SVMMVM CASTRORVM LOCVM PETERE COEPIT. 

EODEM TEMPORE EQVITES NOSTRI LEVISQVE ARMATVRAE PEDITES, QVI CVM IIS VNA FVERANT, QVOS PRIMO HOSTIVM IMPETV PVLSOS DIXERAM, CVM SE IN CASTRA RECIPERENT, ADVERSIS HOSTIBVS OCCVRREBANT AC RVRSVS ALIAM IN PARTEM FVGAM PETEBANT; ET CALONES, QVI AB DECVMANA PORTA AC SVMMO IVGO COLLIS NOSTROS VICTORES FLVMEN TRANSIRE CONSPEXERANT, PRAEDANDI CAVSA EGRESSI, CVM RESPEXISSENT ET HOSTES IN NOSTRIS CASTRIS VERSARI VIDISSENT, PRAECIPITES FVGAE SESE MANDABANT. SIMVL EORVM QVI CVM IMPEDIMENTIS VENIEBANT CLAMOR FREMITVSQVE ORIEBATVR, ALIIQVE ALIAM IN PARTEM PERTERRITI FEREBANTVR. QVIBVS OMNIBVS REBVS PERMOTI EQVITES TREVERI, QVORVM INTER GALLOS VIRTVTIS OPINIO EST SINGVLARIS, QVI AVXILII CAVSA A CIVITATE MISSI AD CAESAREM VENERANT, CVM MVLTITVDINE HOSTIVM CASTRA [NOSTRA] COMPLERI, LEGIONES PREMI ET PAENE CIRCVMVENTAS TENERI, CALONES, EQVITES, FVNDITORES, NVMIDAS DIVERSOS DISSIPATOSQVE IN OMNES PARTES FVGERE VIDISSENT, DESPERATIS NOSTRIS REBVS DOMVM CONTENDERVNT: ROMANOS PVLSOS SVPERATOSQVE, CASTRIS IMPEDIMENTISQVE EORVM HOSTES POTITOS CIVITATI RENVNTIAVERVNT. 

CAESAR AB X. LEGIONIS COHORTATIONE AD DEXTRVM CORNV PROFECTVS, VBI SVOS VRGERI SIGNISQVE IN VNVM LOCVM CONLATIS XII. LEGIONIS CONFERTOS MILITES SIBI IPSOS AD PVGNAM ESSE IMPEDIMENTO VIDIT, QVARTAE COHORTIS OMNIBVS CENTVRIONIBVS OCCISIS SIGNIFEROQVE INTERFECTO, SIGNO AMISSO, RELIQVARVM COHORTIVM OMNIBVS FERE CENTVRIONIBVS AVT VVLNERATIS AVT OCCISIS, IN HIS PRIMIPILO P. SEXTIO BACVLO, FORTISSIMO VIRO, MVLTIS GRAVIBVSQVE VVLNERIBVS CONFECTO, VT IAM SE SVSTINERE NON POSSET, RELIQVOS ESSE TARDIORES ET NON NVLLOS AB NOVISSIMIS DESERTO LOCO PROELIO EXCEDERE AC TELA VITARE, HOSTES NEQVE A FRONTE EX INFERIORE LOCO SVBEVNTES INTERMITTERE ET AB VTROQVE LATERE INSTARE ET REM ESSE IN ANGVSTO VIDIT, NEQVE VLLVM ESSE SVBSIDIVM QVOD SVBMITTI POSSET,SCVTO AB NOVISSIMIS [VNI] MILITI DETRACTO, QVOD IPSE EO SINE SCVTO VENERAT, IN PRIMAM ACIEM PROCESSIT CENTVRIONIBVSQVE NOMINATIM APPELLATIS RELIQVOS COHORTATVS MILITES SIGNA INFERRE ET MANIPVLOS LAXARE IVSSIT, QVO FACILIVS GLADIIS VTI POSSENT. CVIVS ADVENTV SPE INLATA MILITIBVS AC REDINTEGRATO ANIMO, CVM PRO SE QVISQVE IN CONSPECTV IMPERATORIS ETIAM IN EXTREMIS SVIS REBVS OPERAM NAVARE CVPERET, PAVLVM HOSTIVM IMPETVS TARDATVS EST. 

CAESAR, CVM VII. LEGIONEM, QVAE IVXTA CONSTITERAT, ITEM VRGERI AB HOSTE VIDISSET, TRIBVNOS MILITVM MONVIT VT PAVLATIM SESE LEGIONES CONIVNGERENT ET CONVERSA SIGNA IN HOSTES INFERRENT. QVO FACTO CVM ALIIS ALII SVBSIDIVM FERRENT NEQVE TIMERENT NE AVERSI AB HOSTE CIRCVMVENIRENTVR, AVDACIVS RESISTERE AC FORTIVS PVGNARE COEPERVNT. INTERIM MILITES LEGIONVM DVARVM QVAE IN NOVISSIMO AGMINE PRAESIDIO IMPEDIMENTIS FVERANT, PROELIO NVNTIATO, CVRSV INCITATO IN SVMMO COLLE AB HOSTIBVS CONSPICIEBANTVR,ET T. LABIENVS CASTRIS HOSTIVM POTITVS ET EX LOCO SVPERIORE QVAE RES IN NOSTRIS CASTRIS GERERENTVR CONSPICATVS X. LEGIONEM SVBSIDIO NOSTRIS MISIT. QVI CVM EX EQVITVM ET CALONVM FVGA QVO IN LOCO RES ESSET QVANTOQVE IN PERICVLO ET CASTRA ET LEGIONES ET IMPERATOR VERSARETVR COGNOVISSENT, NIHIL AD CELERITATEM SIBI RELIQVI FECERVNT. 

HORVM ADVENTV TANTA RERVM COMMVTATIO EST FACTA VT NOSTRI, ETIAM QVI VVLNERIBVS CONFECTI PROCVBVISSENT, SCVTIS INNIXI PROELIVM REDINTEGRARENT, CALONES PERTERRITOS HOSTES CONSPICATI ETIAM INERMES ARMATIS OCCVRRERENT,EQVITES VERO, VT TVRPITVDINEM FVGAE VIRTVTE DELERENT, OMNIBVS IN LOCIS PVGNAE SE LEGIONARIIS MILITIBVS PRAEFERRENT. AT HOSTES, ETIAM IN EXTREMA SPE SALVTIS, TANTAM VIRTVTEM PRAESTITERVNT VT, CVM PRIMI EORVM CECIDISSENT, PROXIMI IACENTIBVS INSISTERENT ATQVE EX EORVM CORPORIBVS PVGNARENT,HIS DEIECTIS ET COACERVATIS CADAVERIBVS QVI SVPERESSENT VT EX TVMVLO TELA IN NOSTROS CONICERENT ET PILA INTERCEPTA REMITTERENT: VT NON NEQVIQVAM TANTAE VIRTVTIS HOMINES IVDICARI DEBERET AVSOS ESSE TRANSIRE LATISSIMVM FLVMEN, ASCENDERE ALTISSIMAS RIPAS, SVBIRE INIQVISSIMVM LOCVM; QVAE FACILIA EX DIFFICILLIMIS ANIMI MAGNITVDO REDEGERAT. 

HOC PROELIO FACTO ET PROPE AD INTERNECIONEM GENTE AC NOMINE NERVIORVM REDACTO, MAIORES NATV, QVOS VNA CVM PVERIS MVLIERIBVSQVE IN AESTVARIA AC PALVDES CONIECTOS DIXERAMVS, HAC PVGNA NVNTIATA, CVM VICTORIBVS NIHIL IMPEDITVM, VICTIS NIHIL TVTVM ARBITRARENTVR,OMNIVM QVI SVPERERANT CONSENSV LEGATOS AD CAESAREM MISERVNT SEQVE EI DEDIDERVNT; ET IN COMMEMORANDA CIVITATIS CALAMITATE EX DC AD TRES SENATORES, EX HOMINVM MILIBVS LX VIX AD D, QVI ARMA FERRE POSSENT, SESE REDACTOS ESSE DIXERVNT. QVOS CAESAR, VT IN MISEROS AC SVPPLICES VSVS MISERICORDIA VIDERETVR, DILIGENTISSIME CONSERVAVIT SVISQVE FINIBVS ATQVE OPPIDIS VTI IVSSIT ET FINITIMIS IMPERAVIT VT AB INIVRIA ET MALEFICIO SE SVOSQVE PROHIBERENT. 

ATVATVCI, DE QVIBVS SVPRA DIXIMVS, CVM OMNIBVS COPIIS AVXILIO NERVIIS VENIRENT, HAC PVGNA NVNTIATA EX ITINERE DOMVM REVERTERVNT; CVNCTIS OPPIDIS CASTELLISQVE DESERTIS SVA OMNIA IN VNVM OPPIDVM EGREGIE NATVRA MVNITVM CONTVLERVNT. QVOD CVM EX OMNIBVS IN CIRCVITV PARTIBVS ALTISSIMAS RVPES DEIECTVSQVE HABERET, VNA EX PARTE LENITER ACCLIVIS ADITVS IN LATITVDINEM NON AMPLIVS PEDVM CC RELINQVEBATVR; QVEM LOCVM DVPLICI ALTISSIMO MVRO MVNIERANT; TVM MAGNI PONDERIS SAXA ET PRAEACVTAS TRABES IN MVRO CONLOCABANT. IPSI ERANT EX CIMBRIS TEVTONISQVE PROGNATI, QVI, CVM ITER IN PROVINCIAM NOSTRAM ATQVE ITALIAM FACERENT, IIS IMPEDIMENTIS QVAE SECVM AGERE AC PORTARE NON POTERANT CITRA FLVMEN RHENVM DEPOSITIS CVSTODIAM [EX SVIS] AC PRAESIDIVM VI MILIA HOMINVM VNA RELIQVERANT. HI POST EORVM OBITVM MVLTOS ANNOS A FINITIMIS EXAGITATI, CVM ALIAS BELLVM INFERRENT, ALIAS INLATVM DEFENDERENT, CONSENSV EORVM OMNIVM PACE FACTA HVNC SIBI DOMICILIO LOCVM DELEGERANT. 

AC PRIMO ADVENTV EXERCITVS NOSTRI CREBRAS EX OPPIDO EXCVRSIONES FACIEBANT PARVVLISQVE PROELIIS CVM NOSTRIS CONTENDEBANT; POSTEA VALLO PEDVM XII IN CIRCVITV QVINDECIM MILIVM CREBRISQVE CASTELLIS CIRCVMMVNITI OPPIDO SESE CONTINEBANT. VBI VINEIS ACTIS AGGERE EXTRVCTO TVRRIM PROCVL CONSTITVI VIDERVNT, PRIMVM INRIDERE EX MVRO ATQVE INCREPITARE VOCIBVS, QVOD TANTA MACHINATIO A TANTO SPATIO INSTITVERETVR: QVIBVSNAM MANIBVS AVT QVIBVS VIRIBVS PRAESERTIM HOMINES TANTVLAE STATVRAE (NAM PLERVMQVE OMNIBVS GALLIS PRAE MAGNITVDINE CORPORVM QVORVM BREVITAS NOSTRA CONTEMPTVI EST) TANTI ONERIS TVRRIM IN MVRO SESE POSSE CONLOCARE CONFIDERENT?

VBI VERO MOVERI ET ADPROPINQVARE MVRIS VIDERVNT, NOVA ATQVE INVSITATA SPECIE COMMOTI LEGATOS AD CAESAREM DE PACE MISERVNT, QVI AD HVNC MODVM LOCVTI; NON SE EXISTIMARE ROMANOS SINE OPE DIVINA BELLVM GERERE, QVI TANTAE ALTITVDINIS MACHINATIONES TANTA CELERITATE PROMOVERE POSSENT; SE SVAQVE OMNIA EORVM POTESTATI PERMITTERE DIXERVNT. VNVM PETERE AC DEPRECARI: SI FORTE PRO SVA CLEMENTIA AC MANSVETVDINE, QVAM IPSI AB ALIIS AVDIRENT, STATVISSET ATVATVCOS ESSE CONSERVANDOS, NE SE ARMIS DESPOLIARET. SIBI OMNES FERE FINITIMOS ESSE INIMICOS AC SVAE VIRTVTI INVIDERE; A QVIBVS SE DEFENDERE TRADITIS ARMIS NON POSSENT. SIBI PRAESTARE, SI IN EVM CASVM DEDVCERENTVR, QVAMVIS FORTVNAM A POPVLO ROMANO PATI QVAM AB HIS PER CRVCIATVM INTERFICI INTER QVOS DOMINARI CONSVESSENT. 

AD HAEC CAESAR RESPONDIT: SE MAGIS CONSVETVDINE SVA QVAM MERITO EORVM CIVITATEM CONSERVATVRVM, SI PRIVS QVAM MVRVM ARIES ATTIGISSET SE DEDIDISSENT; SED DEDITIONIS NVLLAM ESSE CONDICIONEM NISI ARMIS TRADITIS. SE ID QVOD IN NERVIIS FECISSET FACTVRVM FINITIMISQVE IMPERATVRVM NE QVAM DEDITICIIS POPVLI ROMANI INIVRIAM INFERRENT. RE RENVNTIATA AD SVOS ILLI SE QVAE IMPERARENTVR FACERE DIXERVNT. ARMORVM MAGNA MVLTITVDINE DE MVRO IN FOSSAM, QVAE ERAT ANTE OPPIDVM, IACTA, SIC VT PROPE SVMMAM MVRI AGGERISQVE ALTITVDINEM ACERVI ARMORVM ADAEQVARENT, ET TAMEN CIRCITER PARTE TERTIA, VT POSTEA PERSPECTVM EST, CELATA ATQVE IN OPPIDO RETENTA, PORTIS PATEFACTIS EO DIE PACE SVNT VSI. 

SVB VESPERVM CAESAR PORTAS CLAVDI MILITESQVE EX OPPIDO EXIRE IVSSIT, NE QVAM NOCTV OPPIDANI A MILITIBVS INIVRIAM ACCIPERENT. ILLI ANTE INITO, VT INTELLECTVM EST, CONSILIO, QVOD DEDITIONE FACTA NOSTROS PRAESIDIA DEDVCTVROS AVT DENIQVE INDILIGENTIVS SERVATVROS CREDIDERANT, PARTIM CVM IIS QVAE RETINVERANT ET CELAVERANT ARMIS, PARTIM SCVTIS EX CORTICE FACTIS AVT VIMINIBVS INTEXTIS, QVAE SVBITO, VT TEMPORIS EXIGVITAS POSTVLABAT, PELLIBVS INDVXERANT, TERTIA VIGILIA, QVA MINIME ARDVVS AD NOSTRAS MVNITIONES ASCENSVS VIDEBATVR, OMNIBVS COPIIS REPENTE EX OPPIDO ERVPTIONEM FECERVNT. CELERITER, VT ANTE CAESAR IMPERAVERAT, IGNIBVS SIGNIFICATIONE FACTA, EX PROXIMIS CASTELLIS EO CONCVRSVM EST,PVGNATVMQVE AB HOSTIBVS ITA ACRITER EST VT A VIRIS FORTIBVS IN EXTREMA SPE SALVTIS INIQVO LOCO CONTRA EOS QVI EX VALLO TVRRIBVSQVE TELA IACERENT PVGNARI DEBVIT, CVM IN VNA VIRTVTE OMNIS SPES CONSISTERET. OCCISIS AD HOMINVM MILIBVS IIII RELIQVI IN OPPIDVM REIECTI SVNT. POSTRIDIE EIVS DIEI REFRACTIS PORTIS, CVM IAM DEFENDERET NEMO, ATQVE INTROMISSIS MILITIBVS NOSTRIS, SECTIONEM EIVS OPPIDI VNIVERSAM CAESAR VENDIDIT. AB IIS QVI EMERANT CAPITVM NVMERVS AD EVM RELATVS EST MILIVM LIII. 

EODEM TEMPORE A P. CRASSO, QVEM CVM LEGIONE VNA MISERAT AD VENETOS, VENELLOS, OSISMOS, CORIOSOLITAS, ESVVIOS, AVLERCOS, REDONES, QVAE SVNT MARITIMAE CIVITATES OCEANVMQVE ATTINGVNT, CERTIOR FACTVS EST OMNES EAS CIVITATES IN DICIONEM POTESTATEMQVE POPVLI ROMANI ESSE REDACTAS. 

HIS REBVS GESTIS OMNI GALLIA PACATA, TANTA HVIVS BELLI AD BARBAROS OPINIO PERLATA EST VTI AB IIS NATIONIBVS QVAE TRANS RHENVM INCOLERENT LEGATIONES AD CAESAREM MITTERENTVR, QVAE SE OBSIDES DATVRAS, IMPERATA FACTVRAS POLLICERENTVR. QVAS LEGATIONES CAESAR, QVOD IN ITALIAM ILLYRICVMQVE PROPERABAT, INITA PROXIMA AESTATE AD SE REVERTI IVSSIT. IPSE IN CARNVTES, ANDES, TVRONOS QVAEQVE CIVITATES PROPINQVAE IIS LOCIS ERANT VBI BELLVM GESSERAT, LEGIONIBVS IN HIBERNA DEDVCTIS, IN ITALIAM PROFECTVS EST. OB EASQVE RES EX LITTERIS CAESARIS DIERVM XV SVPPLICATIO DECRETA EST, QVOD ANTE ID TEMPVS ACCIDIT NVLLI. 



C. IVLI CAESARIS COMMENTARIORVM DE BELLO GALLICO LIBER TERTIVS


CVM IN ITALIAM PROFICISCERETVR CAESAR, SER. GALBAM CVM LEGIONE XII ET PARTE EQVITATVS IN NANTVATES, VERAGROS SEDVNOSQVE MISIT, QVI A FINIBVS ALLOBROGVM ET LACV LEMANNO ET FLVMINE RHODANO AD SVMMAS ALPES PERTINENT. CAVSA MITTENDI FVIT QVOD ITER PER ALPES, QVO MAGNO CVM PERICVLO MAGNISQVE CVM PORTORIIS MERCATORES IRE CONSVERANT, PATEFIERI VOLEBAT. HVIC PERMISIT, SI OPVS ESSE ARBITRARETVR, VTI IN HIS LOCIS LEGIONEM HIEMANDI CAVSA CONLOCARET. GALBA SECVNDIS ALIQVOT PROELIIS FACTIS CASTELLISQVE COMPLVRIBVS EORVM EXPVGNATIS, MISSIS AD EVM VNDIQVE LEGATIS OBSIDIBVSQVE DATIS ET PACE FACTA, CONSTITVIT COHORTES DVAS IN NANTVATIBVS CONLOCARE ET IPSE CVM RELIQVIS EIVS LEGIONIS COHORTIBVS IN VICO VERAGRORVM, QVI APPELLATVR OCTODVRVS HIEMARE; QVI VICVS POSITVS IN VALLE NON MAGNA ADIECTA PLANITIE ALTISSIMIS MONTIBVS VNDIQVE CONTINETVR. CVM HIC IN DVAS PARTES FLVMINE DIVIDERETVR, ALTERAM PARTEM EIVS VICI GALLIS [AD HIEMANDVM] CONCESSIT, ALTERAM VACVAM AB HIS RELICTAM COHORTIBVS ATTRIBVIT. EVM LOCVM VALLO FOSSAQVE MVNIVIT. 

CVM DIES HIBERNORVM COMPLVRES TRANSISSENT FRVMENTVMQVE EO COMPORTARI IVSSISSET, SVBITO PER EXPLORATORES CERTIOR FACTVS EST EX EA PARTE VICI, QVAM GALLIS CONCESSERAT, OMNES NOCTV DISCESSISSE MONTESQVE QVI IMPENDERENT A MAXIMA MVLTITVDINE SEDVNORVM ET VERAGRORVM TENERI. ID ALIQVOT DE CAVSIS ACCIDERAT, VT SVBITO GALLI BELLI RENOVANDI LEGIONISQVE OPPRIMENDAE CONSILIVM CAPERENT: PRIMVM, QVOD LEGIONEM NEQVE EAM PLENISSIMAM DETRACTIS COHORTIBVS DVABVS ET COMPLVRIBVS SINGILLATIM, QVI COMMEATVS PETENDI CAVSA MISSI ERANT, ABSENTIBVS PROPTER PAVCITATEM DESPICIEBANT; TVM ETIAM, QVOD PROPTER INIQVITATEM LOCI, CVM IPSI EX MONTIBVS IN VALLEM DECVRRERENT ET TELA COICERENT, NE PRIMVM QVIDEM IMPETVM SVVM POSSE SVSTINERI EXISTIMABANT. ACCEDEBAT QVOD SVOS AB SE LIBEROS ABSTRACTOS OBSIDVM NOMINE DOLEBANT, ET ROMANOS NON SOLVM ITINERVM CAVSA SED ETIAM PERPETVAE POSSESSIONIS CVLMINA ALPIVM OCCVPARE CONARI ET EA LOCA FINITIMAE PROVINCIAE ADIVNGERE SIBI PERSVASVM HABEBANT. 

HIS NVNTIIS ACCEPTIS GALBA, CVM NEQVE OPVS HIBERNORVM MVNITIONESQVE PLENE ESSENT PERFECTAE NEQVE DE FRVMENTO RELIQVOQVE COMMEATV SATIS ESSET PROVISVM QVOD DEDITIONE FACTA OBSIDIBVSQVE ACCEPTIS NIHIL DE BELLO TIMENDVM EXISTIMAVERAT, CONSILIO CELERITER CONVOCATO SENTENTIAS EXQVIRERE COEPIT. QVO IN CONSILIO, CVM TANTVM REPENTINI PERICVLI PRAETER OPINIONEM ACCIDISSET AC IAM OMNIA FERE SVPERIORA LOCA MVLTITVDINE ARMATORVM COMPLETA CONSPICERENTVR NEQVE SVBSIDIO VENIRI NEQVE COMMEATVS SVPPORTARI INTERCLVSIS ITINERIBVS POSSENT,PROPE IAM DESPERATA SALVTE NON NVLLAE EIVS MODI SENTENTIAE DICEBANTVR, VT IMPEDIMENTIS RELICTIS ERVPTIONE FACTA ISDEM ITINERIBVS QVIBVS EO PERVENISSENT AD SALVTEM CONTENDERENT. MAIORI TAMEN PARTI PLACVIT, HOC RESERVATO AD EXTREMVM CASVM CONSILIO INTERIM REI EVENTVM EXPERIRI ET CASTRA DEFENDERE. 

BREVI SPATIO INTERIECTO, VIX VT IIS REBVS QVAS CONSTITVISSENT CONLOCANDIS ATQVE ADMINISTRANDIS TEMPVS DARETVR, HOSTES EX OMNIBVS PARTIBVS SIGNO DATO DECVRRERE, LAPIDES GAESAQVE IN VALLVM COICERE. NOSTRI PRIMO INTEGRIS VIRIBVS FORTITER PROPVGNARE NEQVE VLLVM FRVSTRA TELVM EX LOCO SVPERIORE MITTERE, ET QVAECVMQVE PARS CASTRORVM NVDATA DEFENSORIBVS PREMI VIDEBATVR, EO OCCVRRERE ET AVXILIVM FERRE,SED HOC SVPERARI QVOD DIVTVRNITATE PVGNAE HOSTES DEFESSI PROELIO EXCEDEBANT, ALII INTEGRIS VIRIBVS SVCCEDEBANT; QVARVM RERVM A NOSTRIS PROPTER PAVCITATEM FIERI NIHIL POTERAT, AC NON MODO DEFESSO EX PVGNA EXCEDENDI, SED NE SAVCIO QVIDEM EIVS LOCI VBI CONSTITERAT RELINQVENDI AC SVI RECIPIENDI FACVLTAS DABATVR. 

CVM IAM AMPLIVS HORIS SEX CONTINENTER PVGNARETVR, AC NON SOLVM VIRES SED ETIAM TELA NOSTROS DEFICERENT, ATQVE HOSTES ACRIVS INSTARENT LANGVIDIORIBVSQVE NOSTRIS VALLVM SCINDERE ET FOSSAS COMPLERE COEPISSENT, RESQVE ESSET IAM AD EXTREMVM PERDVCTA CASVM,P. SEXTIVS BACVLVS, PRIMI PILI CENTVRIO, QVEM NERVICO PROELIO COMPLVRIBVS CONFECTVM VVLNERIBVS DIXIMVS, ET ITEM C. VOLVSENVS, TRIBVNVS MILITVM, VIR ET CONSILII MAGNI ET VIRTVTIS, AD GALBAM ACCVRRVNT ATQVE VNAM ESSE SPEM SALVTIS DOCENT, SI ERVPTIONE FACTA EXTREMVM AVXILIVM EXPERIRENTVR. ITAQVE CONVOCATIS CENTVRIONIBVS CELERITER MILITES CERTIORES FACIT, PAVLISPER INTERMITTERENT PROELIVM AC TANTVM MODO TELA MISSA EXCIPERENT SEQVE EX LABORE REFICERENT, POST DATO SIGNO EX CASTRIS ERVMPERENT, ATQVE OMNEM SPEM SALVTIS IN VIRTVTE PONERENT. 

QVOD IVSSI SVNT FACIVNT, AC SVBITO OMNIBVS PORTIS ERVPTIONE FACTA NEQVE COGNOSCENDI QVID FIERET NEQVE SVI COLLIGENDI HOSTIBVS FACVLTATEM RELINQVVNT. ITA COMMVTATA FORTVNA EOS QVI IN SPEM POTIVNDORVM CASTRORVM VENERANT VNDIQVE CIRCVMVENTOS INTERCIPIVNT, ET EX HOMINVM MILIBVS AMPLIVS XXX, QVEM NVMERVM BARBARORVM AD CASTRA VENISSE CONSTABAT, PLVS TERTIA PARTE INTERFECTA RELIQVOS PERTERRITOS IN FVGAM COICIVNT AC NE IN LOCIS QVIDEM SVPERIORIBVS CONSISTERE PATIVNTVR. SIC OMNIBVS HOSTIVM COPIIS FVSIS ARMISQVE EXVTIS SE INTRA MVNITIONES SVAS RECIPIVNT. QVO PROELIO FACTO, QVOD SAEPIVS FORTVNAM TEMPTARE GALBA NOLEBAT ATQVE ALIO SE IN HIBERNA CONSILIO VENISSE MEMINERAT, ALIIS OCCVRRISSE REBVS VIDEBAT, MAXIME FRVMENTI [COMMEATVSQVE] INOPIA PERMOTVS POSTERO DIE OMNIBVS EIVS VICI AEDIFICIIS INCENSIS IN PROVINCIAM REVERTI CONTENDIT,AC NVLLO HOSTE PROHIBENTE AVT ITER DEMORANTE INCOLVMEM LEGIONEM IN NANTVATES, INDE IN ALLOBROGES PERDVXIT IBIQVE HIEMAVIT. 

HIS REBVS GESTIS CVM OMNIBVS DE CAVSIS CAESAR PACATAM GALLIAM EXISTIMARET, [SVPERATIS BELGIS, EXPVLSIS GERMANIS, VICTIS IN ALPIBVS SEDVNIS,] ATQVE ITA INITA HIEME IN ILLYRICVM PROFECTVS ESSET, QVOD EAS QVOQVE NATIONES ADIRE ET REGIONES COGNOSEERE VOLEBAT, SVBITVM BELLVM IN GALLIA COORTVM EST. EIVS BELLI HAEC FVIT CAVSA. P. CRASSVS ADVLESCENS CVM LEGIONE VII. PROXIMVS MARE OCEANVM IN ANDIBVS HIEMABAT. IS, QVOD IN HIS LOCIS INOPIA FRVMENTI ERAT, PRAEFECTOS TRIBVNOSQVE MILITVM COMPLVRES IN FINITIMAS CIVITATES FRVMENTI CAVSA DIMISIT; QVO IN NVMERO EST T. TERRASIDIVS MISSVS IN ESVVIOS, M. TREBIVS GALLVS IN CORIOSOLITES, Q. VELANIVS CVM T. SILIO IN VENETOS. 

HVIVS EST CIVITATIS LONGE AMPLISSIMA AVCTORITAS OMNIS ORAE MARITIMAE REGIONVM EARVM, QVOD ET NAVES HABENT VENETI PLVRIMAS, QVIBVS IN BRITANNIAM NAVIGARE CONSVERVNT, ET SCIENTIA ATQVE VSV RERVM NAVTICARVM CETEROS ANTECEDVNT ET IN MAGNO IMPETV MARIS ATQVE APERTO PAVCIS PORTIBVS INTERIECTIS, QVOS TENENT IPSI, OMNES FERE QVI EO MARI VTI CONSVERVNT HABENT VECTIGALES. AB HIS FIT INITIVM RETINENDI SILII ATQVE VELANII, QVOD PER EOS SVOS SE OBSIDES, QVOS CRASSO DEDISSENT, RECVPERATVROS EXISTIMABANT. HORVM AVCTORITATE FINITIMI ADDVCTI, VT SVNT GALLORVM SVBITA ET REPENTINA CONSILIA, EADEM DE CAVSA TREBIVM TERRASIDIVMQVE RETINENT ET CELERITER MISSIS LEGATIS PER SVOS PRINCIPES INTER SE CONIVRANT NIHIL NISI COMMVNI CONSILIO ACTVROS EVNDEMQVE OMNES FORTVNAE EXITVM ESSE LATVROS,RELIQVASQVE CIVITATES SOLLICITANT, VT IN EA LIBERTATE QVAM A MAIORIBVS ACCEPERINT PERMANERE QVAM ROMANORVM SERVITVTEM PERFERRE MALINT. OMNI ORA MARITIMA CELERITER AD SVAM SENTENTIAM PERDVCTA COMMVNEM LEGATIONEM AD P. CRASSVM MITTVNT, SI VELIT SVOS RECVPERARE, OBSIDES SIBI REMITTAT. 

QVIBVS DE REBVS CAESAR A CRASSO CERTIOR FACTVS, QVOD IPSE ABERAT LONGIVS, NAVES INTERIM LONGAS AEDIFICARI IN FLVMINE LIGERI, QVOD INFLVIT IN OCEANVM, REMIGES EX PROVINCIA INSTITVI, NAVTAS GVBERNATORESQVE COMPARARI IVBET. HIS REBVS CELERITER ADMINISTRATIS IPSE, CVM PRIMVM PER ANNI TEMPVS POTVIT, AD EXERCITVM CONTENDIT. VENETI RELIQVAEQVE ITEM CIVITATES COGNITO CAESARIS ADVENTV [CERTIORES FACTI], SIMVL QVOD QVANTVM IN SE FACINVS ADMISISSENT INTELLEGEBANT, [LEGATOS, QVOD NOMEN AD OMNES NATIONES SANCTVM INVIOLATVMQVE SEMPER FVISSET, RETENTOS AB SE ET IN VINCVLA CONIECTOS,] PRO MAGNITVDINE PERICVLI BELLVM PARARE ET MAXIME EA QVAE AD VSVM NAVIVM PERTINENT PROVIDERE INSTITVVNT, HOC MAIORE SPE QVOD MVLTVM NATVRA LOCI CONFIDEBANT. PEDESTRIA ESSE ITINERA CONCISA AESTVARIIS, NAVIGATIONEM IMPEDITAM PROPTER INSCIENTIAM LOCORVM PAVCITATEMQVE PORTVVM SCIEBANT,NEQVE NOSTROS EXERCITVS PROPTER INOPIAM FRVMENTI DIVTIVS APVD SE MORARI POSSE CONFIDEBANT; AC IAM VT OMNIA CONTRA OPINIONEM ACCIDERENT, TAMEN SE PLVRIMVM NAVIBVS POSSE, [QVAM] ROMANOS NEQVE VLLAM FACVLTATEM HABERE NAVIVM, NEQVE EORVM LOCORVM VBI BELLVM GESTVRI ESSENT VADA, PORTVS, INSVLAS NOVISSE; AC LONGE ALIAM ESSE NAVIGATIONEM IN CONCLVSO MARI ATQVE IN VASTISSIMO ATQVE APERTISSIMO OCEANO PERSPICIEBANT. HIS INITIS CONSILIIS OPPIDA MVNIVNT,FRVMENTA EX AGRIS IN OPPIDA COMPORTANT, NAVES IN VENETIAM, VBI CAESAREM PRIMVM BELLVM GESTVRVMCONSTABAT, QVAM PLVRIMAS POSSVNT COGVNT. SOCIOS SIBI AD ID BELLVM OSISMOS, LEXOVIOS, NAMNETES, AMBILIATOS, MORINOS, DIABLINTES, MENAPIOS ADSCISCVNT; AVXILIA EX BRITANNIA, QVAE CONTRA EAS REGIONES POSITA EST, ARCESSVNT. 

ERANT HAE DIFFICVLTATES BELLI GERENDI QVAS SVPRA OSTENDIMVS, SED TAMEN MVLTA CAESAREM AD ID BELLVM INCITABANT: INIVRIA RETENTORVM EQVITVM ROMANORVM, REBELLIO FACTA POST DEDITIONEM, DEFECTIO DATIS OBSIDIBVS, TOT CIVITATVM CONIVRATIO, IN PRIMIS NE HAC PARTE NEGLECTA RELIQVAE NATIONES SIBI IDEM LICERE ARBITRARENTVR. ITAQVE CVM INTELLEGERET OMNES FERE GALLOS NOVIS REBVS STVDERE ET AD BELLVM MOBILITER CELERITERQVE EXCITARI, OMNES AVTEM HOMINES NATVRA LIBERTATI STVDERE ET CONDICIONEM SERVITVTIS ODISSE, PRIVS QVAM PLVRES CIVITATES CONSPIRARENT, PARTIENDVM SIBI AC LATIVS DISTRIBVENDVM EXERCITVM PVTAVIT. 

ITAQVE T. LABIENVM LEGATVM IN TREVEROS, QVI PROXIMI FLVMINI RHENO SVNT, CVM EQVITATV MITTIT. HVIC MANDAT, REMOS RELIQVOSQVE BELGAS ADEAT ATQVE IN OFFICIO CONTINEAT GERMANOSQVE, QVI AVXILIO A BELGIS ARCESSITI DICEBANTVR, SI PER VIM NAVIBVS FLVMEN TRANSIRE CONENTVR, PROHIBEAT. P. CRASSVM CVM COHORTIBVS LEGIONARIIS XII ET MAGNO NVMERO EQVITATVS IN AQVITANIAM PROFICISCI IVBET, NE EX HIS NATIONIBVS AVXILIA IN GALLIAM MITTANTVR AC TANTAE NATIONES CONIVNGANTVR. Q. TITVRIVM SABINVM LEGATVM CVM LEGIONIBVS TRIBVS IN VENELLOS, CORIOSOLITES LEXOVIOSQVE MITTIT, QVI EAM MANVM DISTINENDAM CVRET. D. BRVTVM ADVLESCENTEM CLASSI GALLICISQVE NAVIBVS, QVAS EX PICTONIBVS ET SANTONIS RELIQVISQVE PACATIS REGIONIBVS CONVENIRE IVSSERAT, PRAEFICIT ET, CVM PRIMVM POSSIT, IN VENETOS PROFICISCI IVBET. IPSE EO PEDESTRIBVS COPIIS CONTENDIT. 

ERANT EIVS MODI FERE SITVS OPPIDORVM VT POSITA IN EXTREMIS LINGVLIS PROMVNTVRIISQVE NEQVE PEDIBVS ADITVM HABERENT, CVM EX ALTO SE AESTVS INCITAVISSET, QVOD [BIS] ACCIDIT SEMPER HORARVM XII SPATIO, NEQVE NAVIBVS, QVOD RVRSVS MINVENTE AESTV NAVES IN VADIS ADFLICTARENTVR. ITA VTRAQVE RE OPPIDORVM OPPVGNATIO IMPEDIEBATVR. AC SI QVANDO MAGNITVDINE OPERIS FORTE SVPERATI, EXTRVSO MARI AGGERE AC MOLIBVS ATQVE HIS OPPIDI MOENIBVS ADAEQVATIS, SVIS FORTVNIS DESPERARE COEPERANT, MAGNO NVMERO NAVIVM ADPVLSO, CVIVS REI SVMMAM FACVLTATEM HABEBANT, OMNIA SVA DEPORTABANT SEQVE IN PROXIMA OPPIDA RECIPIEBANT: IBI SE RVRSVS ISDEM OPORTVNITATIBVS LOCI DEFENDEBANT. HAEC EO FACILIVS MAGNAM PARTEM AESTATIS FACIEBANT QVOD NOSTRAE NAVES TEMPESTATIBVS DETINEBANTVR SVMMAQVE ERAT VASTO ATQVE APERTO MARI, MAGNIS AESTIBVS, RARIS AC PROPE NVLLIS PORTIBVS DIFFICVLTAS NAVIGANDI. 

NAMQVE IPSORVM NAVES AD HVNC MODVM FACTAE ARMATAEQVE ERANT: CARINAE ALIQVANTO PLANIORES QVAM NOSTRARVM NAVIVM, QVO FACILIVS VADA AC DECESSVM AESTVS EXCIPERE POSSENT; PRORAE ADMODVM ERECTAE ATQVE ITEM PVPPES, AD MAGNITVDINEM FLVCTVVM TEMPESTATVMQVE ACCOMMODATAE; NAVES TOTAE FACTAE EX ROBORE AD QVAMVIS VIM ET CONTVMELIAM PERFERENDAM; TRANSTRA EX PEDALIBVS IN ALTITVDINEM TRABIBVS, CONFIXA CLAVIS FERREIS DIGITI POLLICIS CRASSITVDINE; ANCORAE PRO FVNIBVS FERREIS CATENIS REVINCTAE; PELLES PRO VELIS ALVTAEQVE TENVITER CONFECTAE, [HAE] SIVE PROPTER INOPIAM LINI ATQVE EIVS VSVS INSCIENTIAM, SIVE EO, QVOD EST MAGIS VERI SIMILE, QVOD TANTAS TEMPESTATES OCEANI TANTOSQVE IMPETVS VENTORVM SVSTINERI AC TANTA ONERA NAVIVM REGI VELIS NON SATIS COMMODE POSSE ARBITRABANTVR. CVM HIS NAVIBVS NOSTRAE CLASSI EIVS MODI CONGRESSVS ERAT VT VNA CELERITATE ET PVLSV REMORVM PRAESTARET, RELIQVA PRO LOCI NATVRA, PRO VI TEMPESTATVM ILLIS ESSENT APTIORA ET ACCOMMODATIORA. NEQVE ENIM IIS NOSTRAE ROSTRO NOCERE POTERANT (TANTA IN IIS ERAT FIRMITVDO), NEQVE PROPTER ALTITVDINEM FACILE TELVM ADIGEBATVR, ET EADEM DE CAVSA MINVS COMMODE COPVLIS CONTINEBANTVR. ACCEDEBAT VT, CVM [SAEVIRE VENTVS COEPISSET ET] SE VENTO DEDISSENT, ET TEMPESTATEM FERRENT FACILIVS ET IN VADIS CONSISTERENT TVTIVS ET AB AESTV RELICTAE NIHIL SAXA ET CAVTES TIMERENT; QVARVM RERVM OMNIVM NOSTRIS NAVIBVS CASVS ERAT EXTIMESCENDVS. 

COMPLVRIBVS EXPVGNATIS OPPIDIS CAESAR, VBI INTELLEXIT FRVSTRA TANTVM LABOREM SVMI NEQVE HOSTIVM FVGAM CAPTIS OPPIDIS REPRIMI NEQVE IIS NOCERI POSSE, STATVIT EXPECTANDAM CLASSEM. QVAE VBI CONVENIT AC PRIMVM AB HOSTIBVS VISA EST, CIRCITER CCXX NAVES EORVM PARATISSIMAE ATQVE OMNI GENERE ARMORVM ORNATISSIMAE PROFECTAE EX PORTV NOSTRIS ADVERSAE CONSTITERVNT; NEQVE SATIS BRVTO, QVI CLASSI PRAEERAT, VEL TRIBVNIS MILITVM CENTVRIONIBVSQVE, QVIBVS SINGVLAE NAVES ERANT ATTRIBVTAE, CONSTABAT QVID AGERENT AVT QVAM RATIONEM PVGNAE INSISTERENT. ROSTRO ENIM NOCERI NON POSSE COGNOVERANT; TVRRIBVS AVTEM EXCITATIS TAMEN HAS ALTITVDO PVPPIVM EX BARBARIS NAVIBVS SVPERABAT, VT NEQVE EX INFERIORE LOCO SATIS COMMODE TELA ADIGI POSSENT ET MISSA A GALLIS GRAVIVS ACCIDERENT. VNA ERAT MAGNO VSVI RES PRAEPARATA A NOSTRIS, FALCES PRAEACVTAE INSERTAE ADFIXAEQVE LONGVRIIS, NON ABSIMILI FORMA MVRALIVM FALCIVM. HIS CVM FVNES QVI ANTEMNAS AD MALOS DESTINABANT COMPREHENSI ADDVCTIQVE ERANT, NAVIGIO REMIS INCITATO PRAERVMPEBANTVR. QVIBVS ABSCISIS ANTEMNAE NECESSARIO CONCIDEBANT, VT, CVM OMNIS GALLICIS NAVIBVS SPES IN VELIS ARMAMENTISQVE CONSISTERET, HIS EREPTIS OMNIS VSVS NAVIVM VNO TEMPORE ERIPERETVR. RELIQVVM ERAT CERTAMEN POSITVM IN VIRTVTE, QVA NOSTRI MILITES FACILE SVPERABANT, ATQVE EO MAGIS QVOD IN CONSPECTV CAESARIS ATQVE OMNIS EXERCITVS RES GEREBATVR, VT NVLLVM PAVLO FORTIVS FACTVM LATERE POSSET; OMNES ENIM COLLES AC LOCA SVPERIORA, VNDE ERAT PROPINQVVS DESPECTVS IN MARE, AB EXERCITV TENEBANTVR. 

DEIECTIS, VT DIXIMVS, ANTEMNIS, CVM SINGVLAS BINAE AC TERNAE NAVES CIRCVMSTETERANT, MILITES SVMMA VI TRANSCENDERE IN HOSTIVM NAVES CONTENDEBANT. QVOD POSTQVAM BARBARI FIERI ANIMADVERTERVNT, EXPVGNATIS COMPLVRIBVS NAVIBVS, CVM EI REI NVLLVM REPERIRETVR AVXILIVM, FVGA SALVTEM PETERE CONTENDERVNT. AC IAM CONVERSIS IN EAM PARTEM NAVIBVS QVO VENTVS FEREBAT, TANTA SVBITO MALACIA AC TRANQVILLITAS EXSTITIT VT SE EX LOCO MOVERE NON POSSENT. QVAE QVIDEM RES AD NEGOTIVM CONFICIENDVM MAXIMAE FVIT OPPORTVNITATI: NAM SINGVLAS NOSTRI CONSECTATI EXPVGNAVERVNT, VT PERPAVCAE EX OMNI NVMERO NOCTIS INTERVENTV AD TERRAM PERVENIRENT, CVM AB HORA FERE IIII VSQVE AD SOLIS OCCASVM PVGNARETVR. 

QVO PROELIO BELLVM VENETORVM TOTIVSQVE ORAE MARITIMAE CONFECTVM EST. NAM CVM OMNIS IVVENTVS, OMNES ETIAM GRAVIORIS AETATIS IN QVIBVS ALIQVID CONSILII AVT DIGNITATIS FVIT EO CONVENERANT, TVM NAVIVM QVOD VBIQVE FVERAT IN VNVM LOCVM COEGERANT; QVIBVS AMISSIS RELIQVI NEQVE QVO SE RECIPERENT NEQVE QVEM AD MODVM OPPIDA DEFENDERENT HABEBANT. ITAQVE SE SVAQVE OMNIA CAESARI DEDIDERVNT. IN QVOS EO GRAVIVS CAESAR VINDICANDVM STATVIT QVO DILIGENTIVS IN RELIQVVM TEMPVS A BARBARIS IVS LEGATORVM CONSERVARETVR. ITAQVE OMNI SENATV NECATO RELIQVOS SVB CORONA VENDIDIT. 

DVM HAEC IN VENETIS GERVNTVR, Q. TITVRIVS SABINVS CVM IIS COPIIS QVAS A CAESARE ACCEPERAT IN FINES VENELLORVM PERVENIT. HIS PRAEERAT VIRIDOVIX AC SVMMAM IMPERII TENEBAT EARVM OMNIVM CIVITATVM QVAE DEFECERANT, EX QVIBVS EXERCITVM [MAGNASQVE COPIAS] COEGERAT; ATQVE HIS PAVCIS DIEBVS AVLERCI EBVROVICES LEXOVIIQVE, SENATV SVO INTERFECTO QVOD AVCTORES BELLI ESSE NOLEBANT, PORTAS CLAVSERVNT SEQVE CVM VIRIDOVICE CONIVNXERVNT; MAGNAQVE PRAETEREA MVLTITVDO VNDIQVE EX GALLIA PERDITORVM HOMINVM LATRONVMQVE CONVENERAT, QVOS SPES PRAEDANDI STVDIVMQVE BELLANDI AB AGRI CVLTVRA ET COTIDIANO LABORE REVOCABAT. SABINVS IDONEO OMNIBVS REBVS LOCO CASTRIS SESE TENEBAT, CVM VIRIDOVIX CONTRA EVM DVORVM MILIVM SPATIO CONSEDISSET COTIDIEQVE PRODVCTIS COPIIS PVGNANDI POTESTATEM FACERET, VT IAM NON SOLVM HOSTIBVS IN CONTEMPTIONEM SABINVS VENIRET, SED ETIAM NOSTRORVM MILITVM VOCIBVS NON NIHIL CARPERETVR; TANTAMQVE OPINIONEM TIMORIS PRAEBVIT VT IAM AD VALLVM CASTRORVM HOSTES ACCEDERE AVDERENT. ID EA DE CAVSA FACIEBAT QVOD CVM TANTA MVLTITVDINE HOSTIVM, PRAESERTIM EO ABSENTE QVI SVMMAM IMPERII TENERET, NISI AEQVO LOCO AVT OPORTVNITATE ALIQVA DATA LEGATO DIMICANDVM NON EXISTIMABAT. 

HAC CONFIRMATA OPINIONE TIMORIS IDONEVM QVENDAM HOMINEM ET CALLIDVM DELIGIT, GALLVM, EX IIS QVOS AVXILII CAVSA SECVM HABEBAT. HVIC MAGNIS PRAEMIIS POLLICITATIONIBVSQVE PERSVADET VTI AD HOSTES TRANSEAT, ET QVID FIERI VELIT EDOCET. QVI VBI PRO PERFVGA AD EOS VENIT, TIMOREM ROMANORVM PROPONIT, QVIBVS ANGVSTIIS IPSE CAESAR A VENETIS PREMATVR DOCET,NEQVE LONGIVS ABESSE QVIN PROXIMA NOCTE SABINVS CLAM EX CASTRIS EXERCITVM EDVCAT ET AD CAESAREM AVXILII FERENDI CAVSA PROFICISCATVR. QVOD VBI AVDITVM EST, CONCLAMANT OMNES OCCASIONEM NEGOTII BENE GERENDI AMITTENDAM NON ESSE: AD CASTRA IRI OPORTERE. MVLTAE RES AD HOC CONSILIVM GALLOS HORTABANTVR: SVPERIORVM DIERVM SABINI CVNCTATIO, PERFVGAE CONFIRMATIO, INOPIA CIBARIORVM, CVI REI PARVM DILIGENTER AB IIS ERAT PROVISVM, SPES VENETICI BELLI, ET QVOD FERE LIBENTER HOMINES ID QVOD VOLVNT CREDVNT. HIS REBVS ADDVCTI NON PRIVS VIRIDOVICEM RELIQVOSQVE DVCES EX CONCILIO DIMITTVNT QVAM AB IIS SIT CONCESSVM ARMA VTI CAPIANT ET AD CASTRA CONTENDANT. QVA RE CONCESSA LAETI, VT EXPLORATA VICTORIA, SARMENTIS VIRGVLTISQVE COLLECTIS, QVIBVS FOSSAS ROMANORVM COMPLEANT, AD CASTRA PERGVNT. 

LOCVS ERAT CASTRORVM EDITVS ET PAVLATIM AB IMO ACCLIVIS CIRCITER PASSVS MILLE. HVC MAGNO CVRSV CONTENDERVNT, VT QVAM MINIMVM SPATII AD SE COLLIGENDOS ARMANDOSQVE ROMANIS DARETVR, EXANIMATIQVE PERVENERVNT. SABINVS SVOS HORTATVS CVPIENTIBVS SIGNVM DAT. IMPEDITIS HOSTIBVS PROPTER EA QVAE FEREBANT ONERA SVBITO DVABVS PORTIS ERVPTIONEM FIERI IVBET. FACTVM EST OPORTVNITATE LOCI, HOSTIVM INSCIENTIA AC DEFATIGATIONE, VIRTVTE MILITVM ET SVPERIORVM PVGNARVM EXERCITATIONE, VT NE VNVM QVIDEM NOSTRORVM IMPETVM FERRENT AC STATIM TERGA VERTERENT. QVOS IMPEDITOS INTEGRIS VIRIBVS MILITES NOSTRI CONSECVTI MAGNVM NVMERVM EORVM OCCIDERVNT; RELIQVOS EQVITES CONSECTATI PAVCOS, QVI EX FVGA EVASERANT, RELIQVERVNT. SIC VNO TEMPORE ET DE NAVALI PVGNA SABINVS ET DE SABINI VICTORIA CAESAR EST CERTIOR FACTVS, CIVITATESQVE OMNES SE STATIM TITVRIO DEDIDERVNT. NAM VT AD BELLA SVSCIPIENDA GALLORVM ALACER AC PROMPTVS EST ANIMVS, SIC MOLLIS AC MINIME RESISTENS AD CALAMITATES FERENDAS MENS EORVM EST. 

EODEM FERE TEMPORE P. CRASSVS, CVM IN AQVITANIAM PERVENISSET, QVAE [PARS], VT ANTE DICTVM EST, [ET REGIONVM LATITVDINE ET MVLTITVDINE HOMINVM] TERTIA PARS GALLIAE EST [AESTIMANDA], CVM INTELLEGERET IN IIS LOCIS SIBI BELLVM GERENDVM VBI PAVCIS ANTE ANNIS L. VALERIVS PRAECONINVS LEGATVS EXERCITV PVLSO INTERFECTVS ESSET ATQVE VNDE L. MANLIVS PROCONSVL IMPEDIMENTIS AMISSIS PROFVGISSET, NON MEDIOCREM SIBI DILIGENTIAM ADHIBENDAM INTELLEGEBAT. ITAQVE RE FRVMENTARIA PROVISA, AVXILIIS EQVITATVQVE COMPARATO, MVLTIS PRAETEREA VIRIS FORTIBVS TOLOSA ET CARCASONE ET NARBONE, QVAE SVNT CIVITATES GALLIAE PROVINCIAE FINITIMAE, EX HIS REGIONIBVS NOMINATIM EVOCATIS, IN SOTIATIVM FINES EXERCITVM INTRODVXIT. CVIVS ADVENTV COGNITO SOTIATES MAGNIS COPIIS COACTIS, EQVITATVQVE, QVO PLVRIMVM VALEBANT, IN ITINERE AGMEN NOSTRVM ADORTI PRIMVM EQVESTRE PROELIVM COMMISERVNT,DEINDE EQVITATV SVO PVLSO ATQVE INSEQVENTIBVS NOSTRIS SVBITO PEDESTRES COPIAS, QVAS IN CONVALLE IN INSIDIIS CONLOCAVERANT, OSTENDERVNT. HI NOSTROS DISIECTOS ADORTI PROELIVM RENOVARVNT. 

PVGNATVM EST DIV ATQVE ACRITER, CVM SOTIATES SVPERIORIBVS VICTORIIS FRETI IN SVA VIRTVTE TOTIVS AQVITANIAE SALVTEM POSITAM PVTARENT, NOSTRI AVTEM QVID SINE IMPERATORE ET SINE RELIQVIS LEGIONIBVS ADVLESCENTVLO DVCE EFFICERE POSSENT PERSPICI CVPERENT; TANDEM CONFECTI VVLNERIBVS HOSTES TERGA VERTERVNT. QVORVM MAGNO NVMERO INTERFECTO CRASSVS EX ITINERE OPPIDVM SOTIATIVM OPPVGNARE COEPIT. QVIBVS FORTITER RESISTENTIBVS VINEAS TVRRESQVE EGIT. ILLI ALIAS ERVPTIONE TEMPTATA, ALIAS CVNICVLIS AD AGGEREM VINEASQVE ACTIS (CVIVS REI SVNT LONGE PERITISSIMI AQVITANI, PROPTEREA QVOD MVLTIS LOCIS APVD EOS AERARIAE SECTVRAEQVE SVNT), VBI DILIGENTIA NOSTRORVM NIHIL HIS REBVS PROFICI POSSE INTELLEXERVNT, LEGATOS AD CRASSVM MITTVNT SEQVE IN DEDITIONEM VT RECIPIAT PETVNT. QVA RE IMPETRATA ARMA TRADERE IVSSI FACIVNT. 

ATQVE IN EAM REM OMNIVM NOSTRORVM INTENTIS ANIMIS ALIA EX PARTE OPPIDI ADIATVNNVS, QVI SVMMAM IMPERII TENEBAT, CVM DC DEVOTIS, QVOS ILLI SOLDVRIOS APPELLANT, QVORVM HAEC EST CONDICIO, VT OMNIBVS IN VITA COMMODIS VNA CVM IIS FRVANTVR QVORVM SE AMICITIAE DEDIDERINT, SI QVID HIS PER VIM ACCIDAT, AVT EVNDEM CASVM VNA FERANT AVT SIBI MORTEM CONSCISCANT; NEQVE ADHVC HOMINVM MEMORIA REPERTVS EST QVISQVAM QVI, EO INTERFECTO CVIVS SE AMICITIAE DEVOVISSET, MORTEM RECVSARET –CVM HIS ADIATVNNVS ERVPTIONEM FACERE CONATVS CLAMORE AB EA PARTE MVNITIONIS SVBLATO CVM AD ARMA MILITES CONCVRRISSENT VEHEMENTERQVE IBI PVGNATVM ESSET, REPVLSVS IN OPPIDVM TAMEN VTI EADEM DEDITIONIS CONDICIONE VTERETVR A CRASSO IMPETRAVIT. 

ARMIS OBSIDIBVSQVE ACCEPTIS, CRASSVS IN FINES VOCATIVM ET TARVSATIVM PROFECTVS EST. TVM VERO BARBARI COMMOTI, QVOD OPPIDVM ET NATVRA LOCI ET MANV MVNITVM PAVCIS DIEBVS QVIBVS EO VENTVM ERAT EXPVGNATVM COGNOVERANT, LEGATOS QVOQVE VERSVM DIMITTERE, CONIVRARE, OBSIDES INTER SE DARE, COPIAS PARARE COEPERVNT. MITTVNTVR ETIAM AD EAS CIVITATES LEGATI QVAE SVNT CITERIORIS HISPANIAE FINITIMAE AQVITANIAE: INDE AVXILIA DVCESQVE ARCESSVNTVR. QVORVM ADVENTV MAGNA CVM AVCTORITATE ET MAGNA [CVM] HOMINVM MVLTITVDINE BELLVM GERERE CONANTVR. DVCES VERO II DELIGVNTVR QVI VNA CVM Q. SERTORIO OMNES ANNOS FVERANT SVMMAMQVE SCIENTIAM REI MILITARIS HABERE EXISTIMABANTVR. HI CONSVETVDINE POPVLI ROMANI LOCA CAPERE, CASTRA MVNIRE, COMMEATIBVS NOSTROS INTERCLVDERE INSTITVVNT. QVOD VBI CRASSVS ANIMADVERTIT, SVAS COPIAS PROPTER EXIGVITATEM NON FACILE DIDVCI, HOSTEM ET VAGARI ET VIAS OBSIDERE ET CASTRIS SATIS PRAESIDII RELINQVERE, OB EAM CAVSAM MINVS COMMODE FRVMENTVM COMMEATVMQVE SIBI SVPPORTARI, IN DIES HOSTIVM NVMERVM AVGERI, NON CVNCTANDVM EXISTIMAVIT QVIN PVGNA DECERTARET. HAC RE AD CONSILIVM DELATA, VBI OMNES IDEM SENTIRE INTELLEXIT, POSTERVM DIEM PVGNAE CONSTITVIT. 

PRIMA LVCE PRODVCTIS OMNIBVS COPIIS DVPLICI ACIE INSTITVTA, AVXILIIS IN MEDIAM ACIEM CONIECTIS, QVID HOSTES CONSILII CAPERENT EXPECTABAT. ILLI, ETSI PROPTER MVLTITVDINEM ET VETEREM BELLI GLORIAM PAVCITATEMQVE NOSTRORVM SE TVTO DIMICATVROS EXISTIMABANT, TAMEN TVTIVS ESSE ARBITRABANTVR OBSESSIS VIIS COMMEATV INTERCLVSO SINE VVLNERE VICTORIA POTIRI,ET SI PROPTER INOPIAM REI FRVMENTARIAE ROMANI SE RECIPERE COEPISSENT, IMPEDITOS IN AGMINE ET SVB SARCINIS INFIRMIORE ANIMO ADORIRI COGITABANT. HOC CONSILIO PROBATO AB DVCIBVS, PRODVCTIS ROMANORVM COPIIS, SESE CASTRIS TENEBANT. HAC RE PERSPECTA CRASSVS, CVM SVA CVNCTATIONE ATQVE OPINIONE TIMORIS HOSTES NOSTROS MILITES ALACRIORES AD PVGNANDVM EFFECISSENT ATQVE OMNIVM VOCES AVDIRENTVR EXPECTARI DIVTIVS NON OPORTERE QVIN AD CASTRA IRETVR, COHORTATVS SVOS OMNIBVS CVPIENTIBVS AD HOSTIVM CASTRA CONTENDIT. 

IBI CVM ALII FOSSAS COMPLERENT, ALII MVLTIS TELIS CONIECTIS DEFENSORES VALLO MVNITIONIBVSQVE DEPELLERENT, AVXILIARESQVE, QVIBVS AD PVGNAM NON MVLTVM CRASSVS CONFIDEBAT, LAPIDIBVS TELISQVE SVBMINISTRANDIS ET AD AGGEREM CAESPITIBVS COMPORTANDIS SPECIEM ATQVE OPINIONEM PVGNANTIVM PRAEBERENT, CVM ITEM AB HOSTIBVS CONSTANTER AC NON TIMIDE PVGNARETVR TELAQVE EX LOCO SVPERIORE MISSA NON FRVSTRA ACCIDERENT,EQVITES CIRCVMITIS HOSTIVM CASTRIS CRASSO RENVNTIAVERVNT NON EADEM ESSE DILIGENTIA AB DECVMANA PORTA CASTRA MVNITA FACILEMQVE ADITVM HABERE. 

CRASSVS EQVITVM PRAEFECTOS COHORTATVS, VT MAGNIS PRAEMIIS POLLICITATIONIBVSQVE SVOS EXCITARENT, QVID FIERI VELLET OSTENDIT. ILLI, VT ERAT IMPERATVM, EDVCTIS IIS COHORTIBVS QVAE PRAESIDIO CASTRIS RELICTAE INTRITAE AB LABORE ERANT, ET LONGIORE ITINERE CIRCVMDVCTIS, NE EX HOSTIVM CASTRIS CONSPICI POSSENT, OMNIVM OCVLIS MENTIBVSQVE AD PVGNAM INTENTIS CELERITER AD EAS QVAS DIXIMVS MVNITIONES PERVENERVNTATQVE HIS PRORVTIS PRIVS IN HOSTIVM CASTRIS CONSTITERVNT QVAM PLANE AB HIS VIDERI AVT QVID REI GERERETVR COGNOSCI POSSET. TVM VERO CLAMORE AB EA PARTE AVDITO NOSTRI REDINTEGRATIS VIRIBVS, QVOD PLERVMQVE IN SPE VICTORIAE ACCIDERE CONSVEVIT, ACRIVS IMPVGNARE COEPERVNT. HOSTES VNDIQVE CIRCVMVENTI DESPERATIS OMNIBVS REBVS SE PER MVNITIONES DEICERE ET FVGA SALVTEM PETERE CONTENDERVNT. QVOS EQVITATVS APERTISSIMIS CAMPIS CONSECTATVS EX MILIVM L NVMERO, QVAE EX AQVITANIA CANTABRISQVE CONVENISSE CONSTABAT, VIX QVARTA PARTE RELICTA, MVLTA NOCTE SE IN CASTRA RECEPIT. 

HAC AVDITA PVGNA MAXIMA PARS AQVITANIAE SESE CRASSO DEDIDIT OBSIDESQVE VLTRO MISIT; QVO IN NVMERO FVERVNT TARBELLI, BIGERRIONES, PTIANII, VOCATES, TARVSATES, ELVSATES, GATES, AVSCI, GARVMNI, SIBVSATES, COCOSATES: PAVCAE VLTIMAE NATIONES ANNI TEMPORE CONFISAE, QVOD HIEMS SVBERAT, ID FACERE NEGLEXERVNT. 

EODEM FERE TEMPORE CAESAR, ETSI PROPE EXACTA IAM AESTAS ERAT, TAMEN, QVOD OMNI GALLIA PACATA MORINI MENAPIIQVE SVPERERANT, QVI IN ARMIS ESSENT NEQVE AD EVM VMQVAM LEGATOS DE PACE MISISSENT, ARBITRATVS ID BELLVM CELERITER CONFICI POSSE EO EXERCITVM DVXIT; QVI LONGE ALIA RATIONE AC RELIQVI GALLI BELLVM GERERE COEPERVNT. NAM QVOD INTELLEGEBANT MAXIMAS NATIONES, QVAE PROELIO CONTENDISSENT, PVLSAS SVPERATASQVE ESSE, CONTINENTESQVE SILVAS AC PALVDES HABEBANT, EO SE SVAQVE OMNIA CONTVLERVNT. AD QVARVM INITIVM SILVARVM CVM CAESAR PERVENISSET CASTRAQVE MVNIRE INSTITVISSET NEQVE HOSTIS INTERIM VISVS ESSET, DISPERSIS IN OPERE NOSTRIS SVBITO EX OMNIBVS PARTIBVS SILVAE EVOLAVERVNT ET IN NOSTROS IMPETVM FECERVNT. NOSTRI CELERITER ARMA CEPERVNT EOSQVE IN SILVAS REPVLERVNT ET COMPLVRIBVS INTERFECTIS LONGIVS IMPEDITIORIBVS LOCIS SECVTI PAVCOS EX SVIS DEPERDIDERVNT. 

RELIQVIS DEINCEPS DIEBVS CAESAR SILVAS CAEDERE INSTITVIT, ET NE QVIS INERMIBVS IMPRVDENTIBVSQVE MILITIBVS AB LATERE IMPETVS FIERI POSSET, OMNEM EAM MATERIAM QVAE ERAT CAESA CONVERSAM AD HOSTEM CONLOCABAT ET PRO VALLO AD VTRVMQVE LATVS EXTRVEBAT. INCREDIBILI CELERITATE MAGNO SPATIO PAVCIS DIEBVS CONFECTO, CVM IAM PECVS ATQVE EXTREMA IMPEDIMENTA A NOSTRIS TENERENTVR, IPSI DENSIORES SILVAS PETERENT, EIVS MODI SVNT TEMPESTATES CONSECVTAE VTI OPVS NECESSARIO INTERMITTERETVR ET CONTINVATIONE IMBRIVM DIVTIVS SVB PELLIBVS MILITES CONTINERI NON POSSENT. ITAQVE VASTATIS OMNIBVS EORVM AGRIS, VICIS AEDIFICIISQVE INCENSIS, CAESAR EXERCITVM REDVXIT ET IN AVLERCIS LEXOVIISQVE, RELIQVIS ITEM CIVITATIBVS QVAE PROXIME BELLVM FECERANT, IN HIBERNIS CONLOCAVIT. 



C. IVLI CAESARIS COMMENTARIORVM DE BELLO GALLICO LIBER QVARTVS

EA QVAE SECVTA EST HIEME, QVI FVIT ANNVS CN. POMPEIO, M. CRASSO CONSVLIBVS, VSIPETES GERMANI ET ITEM TENCTERI MAGNA [CVM] MVLTITVDINE HOMINVM FLVMEN RHENVM TRANSIERVNT, NON LONGE A MARI, QVO RHENVS INFLVIT. CAVSA TRANSEVNDI FVIT QVOD AB SVEBIS COMPLVRES ANNOS EXAGITATI BELLO PREMEBANTVR ET AGRI CVLTVRA PROHIBEBANTVR. SVEBORVM GENS EST LONGE MAXIMA ET BELLICOSISSIMA GERMANORVM OMNIVM. HI CENTVM PAGOS HABERE DICVNTVR, EX QVIBVS QVOTANNIS SINGVLA MILIA ARMATORVM BELLANDI CAVSA EX FINIBVS EDVCVNT. RELIQVI, QVI DOMI MANSERVNT, SE ATQVE ILLOS ALVNT; HI RVRSVS IN VICEM ANNO POST IN ARMIS SVNT, ILLI DOMI REMANENT. SIC NEQVE AGRI CVLTVRA NEC RATIO ATQVE VSVS BELLI INTERMITTITVR. SED PRIVATI AC SEPARATI AGRI APVD EOS NIHIL EST, NEQVE LONGIVS ANNO REMANERE VNO IN LOCO COLENDI CAVSA LICET. NEQVE MVLTVM FRVMENTO, SED MAXIMAM PARTEM LACTE ATQVE PECORE VIVVNT MVLTVM SVNT IN VENATIONIBVS; QVAE RES ET CIBI GENERE ET COTIDIANA EXERCITATIONE ET LIBERTATE VITAE, QVOD A PVERIS NVLLO OFFICIO AVT DISCIPLINA ADSVEFACTI NIHIL OMNINO CONTRA VOLVNTATEM FACIVNT, ET VIRES ALIT ET IMMANI CORPORVM MAGNITVDINE HOMINES EFFICIT. ATQVE IN EAM SE CONSVETVDINEM ADDVXERVNT VT LOCIS FRIGIDISSIMIS NEQVE VESTITVS PRAETER PELLES HABEANT QVICQVAM, QVARVM PROPTER EXIGVITATEM MAGNA EST CORPORIS PARS APERTA, ET LAVENTVR IN FLVMINIBVS. 

MERCATORIBVS EST ADITVS MAGIS EO VT QVAE BELLO CEPERINT QVIBVS VENDANT HABEANT, QVAM QVO VLLAM REM AD SE IMPORTARI DESIDERENT. QVIN ETIAM IVMENTIS, QVIBVS MAXIME GALLI DELECTANTVR QVAEQVE IMPENSO PARANT PRETIO, GERMANI IMPORTATIS NON VTVNTVR, SED QVAE SVNT APVD EOS NATA, PARVA ATQVE DEFORMIA, HAEC COTIDIANA EXERCITATIONE SVMMI VT SINT LABORIS EFFICIVNT. EQVESTRIBVS PROELIIS SAEPE EX EQVIS DESILIVNT AC PEDIBVS PROELIANTVR, EQVOS EODEM REMANERE VESTIGIO ADSVEFECERVNT, AD QVOS SE CELERITER, CVM VSVS EST, RECIPIVNT: NEQVE EORVM MORIBVS TVRPIVS QVICQVAM AVT INERTIVS HABETVR QVAM EPHIPPIIS VTI. ITAQVE AD QVEMVIS NVMERVM EPHIPPIATORVM EQVITVM QVAMVIS PAVCI ADIRE AVDENT. VINVM OMNINO AD SE IMPORTARI NON PATIVNTVR, QVOD EA RE AD LABOREM FERENDVM REMOLLESCERE HOMINES ATQVE EFFEMINARI ARBITRANTVR. 

PVBLICE MAXIMAM PVTANT ESSE LAVDEM QVAM LATISSIME A SVIS FINIBVS VACARE AGROS: HAC RE SIGNIFICARI MAGNVM NVMERVM CIVITATVM SVAM VIM SVSTINERE NON POSSE. ITAQVE VNA EX PARTE A SVEBIS CIRCITER MILIA PASSVVM C AGRI VACARE DICVNTVR. AD ALTERAM PARTEM SVCCEDVNT VBII, QVORVM FVIT CIVITAS AMPLA ATQVE FLORENS, VT EST CAPTVS GERMANORVM; II PAVLO, QVAMQVAM SVNT EIVSDEM GENERIS, SVNT CETERIS HVMANIORES, PROPTEREA QVOD RHENVM ATTINGVNT MVLTVM AD EOS MERCATORES VENTITANT ET IPSI PROPTER PROPINQVITATEM [QVOD] GALLICIS SVNT MORIBVS ADSVEFACTI. HOS CVM SVEBI MVLTIS SAEPE BELLIS EXPERTI PROPTER AMPLITVDINEM GRAVITATEM CIVITATIS FINIBVS EXPELLERE NON POTVISSENT, TAMEN VECTIGALES SIBI FECERVNT AC MVLTO HVMILIORES INFIRMIORES REDEGERVNT. 

IN EADEM CAVSA FVERVNT VSIPETES ET TENCTERI, QVOS SVPRA DIXIMVS; QVI COMPLVRES ANNOS SVEBORVM VIM SVSTINVERVNT,AD EXTREMVM TAMEN AGRIS EXPVLSI ET MVLTIS LOCIS GERMANIAE TRIENNIVM VAGATI AD RHENVM PERVENERVNT, QVAS REGIONES MENAPII INCOLEBANT. HI AD VTRAMQVE RIPAM FLVMINIS AGROS, AEDIFICIA VICOSQVE HABEBANT; SED TANTAE MVLTITVDINIS ADVENTV PERTERRITI EX IIS AEDIFICIIS QVAE TRANS FLVMEN HABVERANT DEMIGRAVERANT, ET CIS RHENVM DISPOSITIS PRAESIDIIS GERMANOS TRANSIRE PROHIBEBANT. ILLI OMNIA EXPERTI, CVM NEQVE VI CONTENDERE PROPTER INOPIAM NAVIVM NEQVE CLAM TRANSIRE PROPTER CVSTODIAS MENAPIORVM POSSENT,REVERTI SE IN SVAS SEDES REGIONESQVE SIMVLAVERVNT ET TRIDVI VIAM PROGRESSI RVRSVS REVERTERVNT ATQVE OMNI HOC ITINERE VNA NOCTE EQVITATV CONFECTO INSCIOS INOPINANTES MENAPIOS OPPRESSERVNT,QVI DE GERMANORVM DISCESSV PER EXPLORATORES CERTIORES FACTI SINE METV TRANS RHENVM IN SVOS VICOS REMIGRAVERANT. HIS INTERFECTIS NAVIBVS EORVM OCCVPATIS, PRIVS QVAM EA PARS MENAPIORVM QVAE CITRA RHENVM ERAT CERTIOR FIERET, FLVMEN TRANSIERVNT ATQVE OMNIBVS EORVM AEDIFICIIS OCCVPATIS RELIQVAM PARTEM HIEMIS SE EORVM COPIIS ALVERVNT. 

HIS DE REBVS CAESAR CERTIOR FACTVS ET INFIRMITATEM GALLORVM VERITVS, QVOD SVNT IN CONSILIIS CAPIENDIS MOBILES ET NOVIS PLERVMQVE REBVS STVDENT, NIHIL HIS COMMITTENDVM EXISTIMAVIT. EST ENIM HOC GALLICAE CONSVETVDINIS, VTI ET VIATORES ETIAM INVITOS CONSISTERE COGANT ET QVID QVISQVE EORVM DE QVAQVE RE AVDIERIT AVT COGNOVERIT QVAERANT ET MERCATORES IN OPPIDIS VVLGVS CIRCVMSISTAT QVIBVS EX REGIONIBVS VENIANT QVAS IBI RES COGNOVERINT PRONVNTIARE COGAT. HIS REBVS ATQVE AVDITIONIBVS PERMOTI DE SVMMIS SAEPE REBVS CONSILIA INEVNT, QVORVM EOS IN VESTIGIO PAENITERE NECESSE EST, CVM INCERTIS RVMORIBVS SERVIANT ET PLERI AD VOLVNTATEM EORVM FICTA RESPONDEANT. 

QVA CONSVETVDINE COGNITA CAESAR, NE GRAVIORI BELLO, OCCVRRERET, MATVRIVS QVAM CONSVERAT AD EXERCITVM PROFICISCITVR. EO CVM VENISSET, EA QVAE FORE SVSPICATVS ERAT FACTA COGNOVIT: MISSAS LEGATIONES AB NON NVLLIS CIVITATIBVS AD GERMANOS INVITATOSQVE EOS VTI AB RHENO DISCEDERENT: OMNIA QVAE POSTVLASSENT AB SE FORE PARATA. QVA SPE ADDVCTI GERMANI LATIVS IAM VAGABANTVR ET IN FINES EBVRONVM ET CONDRVSORVM, QVI SVNT TREVERORVM CLIENTES, PERVENERANT. PRINCIPIBVS GALLICE EVOCATIS CAESAR EA QVAE COGNOVERAT DISSIMVLANDA SIBI EXISTIMAVIT, EORVMQVE ANIMIS PERMVLSIS ET CONFIRMATIS EQVITATV IMPERATO BELLVM CVM GERMANIS GERERE CONSTITVIT. 

RE FRVMENTARIA COMPARATA EQVITIBVSQVE DELECTIS ITER IN EA LOCA FACERE COEPIT, QVIBVS IN LOCIS ESSE GERMANOS AVDIEBAT. A QVIBVS CVM PAVCORVM DIERVM ITER ABESSET, LEGATI AB IIS VENERVNT, QVORVM HAEC FVIT ORATIO: GERMANOS NEQVE PRIORES POPVLO ROMANO BELLVM INFERRE NEQVE TAMEN RECVSARE, SI LACESSANTVR, QVIN ARMIS CONTENDANT, QVOD GERMANORVM CONSVETVDO [HAEC] SIT A MAIORIBVS TRADITA, QVICVMQVE BELLVM INFERANT, RESISTERE NEQVE DEPRECARI. HAEC TAMEN DICERE VENISSE INVITOS, EIECTOS DOMO; SI SVAM GRATIAM ROMANI VELINT, POSSE IIS VTILES ESSE AMICOS; VEL SIBI AGROS ATTRIBVANT VEL PATIANTVR EOS TENERE QVOS ARMIS POSSEDERINT: SESE VNIS SVEBIS CONCEDERE, QVIBVS NE DI QVIDEM IMMORTALES PARES ESSE POSSINT; RELIQVVM QVIDEM IN TERRIS ESSE NEMINEM QVEM NON SVPERARE POSSINT. 

AD HAEC CAESAR QVAE VISVM EST RESPONDIT; SED EXITVS FVIT ORATIONIS: SIBI NVLLAM CVM IIS AMICITIAM ESSE POSSE, SI IN GALLIA REMANERENT; NEQVE VERVM ESSE, QVI SVOS FINES TVERI NON POTVERINT ALIENOS OCCVPARE; NEQVE VLLOS IN GALLIA VACARE AGROS QVI DARI TANTAE PRAESERTIM MVLTITVDINI SINE INIVRIA POSSINT; SED LICERE, SI VELINT, IN VBIORVM FINIBVS CONSIDERE, QVORVM SINT LEGATI APVD SE ET DE SVEBORVM INIVRIIS QVERANTVR ET A SE AVXILIVM PETANT: HOC SE VBIIS IMPERATVRVS. 

LEGATI HAEC SE AD SVOS RELATVROS DIXERVNT ET RE DELIBERATA POST DIEM TERTIVM AD CAESAREM REVERSVROS: INTEREA NE PROPIVS SE CASTRA MOVERET PETIERVNT. NE ID QVIDEM CAESAR AB SE IMPETRARI POSSE DIXIT. COGNOVERAT ENIM MAGNAM PARTEM EQVITATVS AB IIS ALIQVOT DIEBVS ANTE PRAEDANDI FRVMENTANDI CAVSA AD AMBIVARITOS TRANS MOSAM MISSAM: HOS EXPECTARI EQVITES ATQVE EIVS REI CAVSA MORAM INTERPONI ARBITRABATVR. 

[MOSA PROFLVIT EX MONTE VOSEGO, QVI EST IN FINIBVS LINGONVM, ET PARTE QVADAM EX RHENO RECEPTA, QVAE APPELLATVR VACALVS INSVLAM EFFICIT BATAVORVM, IN OCEANVM INFLVITNEQVE LONGIVS AB OCEANO MILIBVS PASSVVM LXXX IN RHENVM INFLVIT. RHENVS AVTEM ORITVR EX LEPONTIIS, QVI ALPES INCOLVNT, ET LONGO SPATIO PER FINES NANTVATIVM, HELVETIORVM, SEQVANORVM, MEDIOMATRICORVM, TRIBOCORVM, TREVERORVM CITATVS FERTVR ET,VBI OCEANO ADPROPINQVAVIT, IN PLVRES DIFFLVIT PARTES MVLTIS INGENTIBVS INSVLIS EFFECTIS, QVARVM PARS MAGNA A FERIS BARBARIS NATIONIBVS INCOLITVR,EX QVIBVS SVNT QVI PISCIBVS ATQVE OVIS AVIVM VIVERE EXISTIMANTVR, MVLTIS CAPITIBVS IN OCEANVM INFLVIT. ]

CAESAR CVM AB HOSTE NON AMPLIVS PASSVVM XII MILIBVS ABESSET, VT ERAT CONSTITVTVM, AD EVM LEGATI REVERTVNTVR; QVI IN ITINERE CONGRESSI MAGNOPERE NE LONGIVS PROGREDERETVR ORABANT. CVM ID NON IMPETRASSENT, PETEBANT VTI AD EOS [EQVITES] QVI AGMEN ANTECESSISSENT PRAEMITTERET EOS PVGNA PROHIBERET, SIBIQVE VT POTESTATEM FACERET IN VBIOS LEGATOS MITTENDI; QVORVM SI PRINCIPES AC SENATVS SIBI IVRE IVRANDO FIDEM FECISSET, EA CONDICIONE QVAE A CAESARE FERRETVR SE VSVROS OSTENDEBANT: AD HAS RES CONFICIENDAS SIBI TRIDVI SPATIVM DARET. HAEC OMNIA CAESAR EODEM ILLO PERTINERE ARBITRABATVR VT TRIDVI MORA INTERPOSITA EQVITES EORVM QVI ABESSENT REVERTERENTVR; TAMEN SESE NON LONGIVS MILIBVS PASSVVM IIII AQVATIONIS CAVSA PROCESSVRVM EO DIE DIXIT: HVC POSTERO DIE QVAM FREQVENTISSIMI CONVENIRENT, VT DE EORVM POSTVLATIS COGNOSCERET. INTERIM AD PRAEFECTOS, QVI CVM OMNI EQVITATV ANTECESSERANT, MITTIT QVI NVNTIARENT NE HOSTES PROELIO LACESSERENT, ET SI IPSI LACESSERENTVR, SVSTINERENT QVOAD IPSE CVM EXERCITV PROPIVS ACCESSISSET. 

AT HOSTES, VBI PRIMVM NOSTROS EQVITES CONSPEXERVNT, QVORVM ERAT V MILIVM NVMERVS, CVM IPSI NON AMPLIVS DCCC EQVITES HABERENT, QVOD II QVI FRVMENTANDI CAVSA ERANT TRANS MOSAM PROFECTI NONDVM REDIERANT, NIHIL TIMENTIBVS NOSTRIS, QVOD LEGATI EORVM PAVLO ANTE A CAESARE DISCESSERANT ATQVE IS DIES INDVTIIS ERAT AB HIS PETITVS, IMPETV FACTO CELERITER NOSTROS PERTVRBAVERVNT; RVRSVS HIS RESISTENTIBVS CONSVETVDINE SVA AD PEDES DESILVERVNT SVBFOSSIS EQVIS COMPLVRIBVS NOSTRIS DEIECTIS RELIQVOS IN FVGAM CONIECERVNT ATQVE ITA PERTERRITOS EGERVNT VT NON PRIVS FVGA DESISTERENT QVAM IN CONSPECTVM AGMINIS NOSTRI VENISSENT. IN EO PROELIO EX EQVITIBVS NOSTRIS INTERFICIVNTVR IIII ET LXX,IN HIS VIR FORTISSIMVS PISO AQVITANVS, AMPLISSIMO GENERE NATVS, CVIVS AVVS IN CIVITATE SVA REGNVM OBTINVERAT AMICVS A SENATV NOSTRO APPELLATVS. HIC CVM FRATRI INTERCLVSO AB HOSTIBVS AVXILIVM FERRET, ILLVM EX PERICVLO ERIPVIT, IPSE EQVO VVLNERATO DEIECTVS, QVOAD POTVIT, FORTISSIME RESTITIT; CVM CIRCVMVENTVS MVLTIS VVLNERIBVS ACCEPTIS CECIDISSET ATQVE ID FRATER, QVI IAM PROELIO EXCESSERAT, PROCVL ANIMADVERTISSET, INCITATO EQVO SE HOSTIBVS OBTVLIT ATQVE INTERFECTVS EST. 

HOC FACTO PROELIO CAESAR NEQVE IAM SIBI LEGATOS AVDIENDOS NEQVE CONDICIONES ACCIPIENDAS ARBITRABATVR AB IIS QVI PER DOLVM ATQVE INSIDIAS PETITA PACE VLTRO BELLVM INTVLISSENT; EXPECTARE VERO DVM HOSTIVM COPIAE AVGERENTVR EQVITATVS REVERTERETVR SVMMAE DEMENTIAE ESSE IVDICABAT,ET COGNITA GALLORVM INFIRMITATE QVANTVM IAM APVD EOS HOSTES VNO PROELIO AVCTORITATIS ESSENT CONSECVTI SENTIEBAT; QVIBVS AD CONSILIA CAPIENDA NIHIL SPATII DANDVM EXISTIMABAT. HIS CONSTITVTIS REBVS ET CONSILIO CVM LEGATIS ET QVAESTORE COMMVNICATO, NE QVEM DIEM PVGNAE PRAETERMITTERET, OPORTVNISSIMA RES ACCIDIT, QVOD POSTRIDIE EIVS DIEI MANE EADEM ET PERFIDIA ET SIMVLATIONE VSI GERMANI FREQVENTES, OMNIBVS PRINCIPIBVS MAIORIBVSQVE NATV ADHIBITIS, AD EVM IN CASTRA VENERVNT,SIMVL, VT DICEBATVR, SVI PVRGANDI CAVSA, QVOD CONTRA ATQVE ESSET DICTVM ET IPSI PETISSENT, PROELIVM PRIDIE COMMISISSENT, SIMVL VT, SI QVID POSSENT, DE INDVTIIS FALLENDO IMPETRARENT. QVOS SIBI CAESAR OBLATOS GAVISVS ILLOS RETINERI IVSSIT; IPSE OMNES COPIAS CASTRIS D EDVXIT EQVITATVMQVE, QVOD RECENTI PROELIO PERTERRITVM ESSE EXISTIMABAT, AGMEN SVBSEQVI IVSSIT. 

ACIE TRIPLICI INSTITVTA ET CELERITER VIII MILIVM ITINERE CONFECTO, PRIVS AD HOSTIVM CASTRA PERVENIT QVAM QVID AGERETVR GERMANI SENTIRE POSSENT. QVI OMNIBVS REBVS SVBITO PERTERRITI ET CELERITATE ADVENTVS NOSTRI ET DISCESSV SVORVM, NEQVE CONSILII HABENDI NEQVE ARMA CAPIENDI SPATIO DATO PERTVRBANTVR, COPIASNE ADVERSVS HOSTEM DVCERE AN CASTRA DEFENDERE AN FVGA SALVTEM PETERE PRAESTARET. QVORVM TIMOR CVM FREMITV ET CONCVRSV SIGNIFICARETVR, MILITES NOSTRI PRISTINI DIEI PERFIDIA INCITATI IN CASTRA INRVPERVNT. QVO LOCO QVI CELERITER ARMA CAPERE POTVERVNT PAVLISPER NOSTRIS RESTITERVNT ATQVE INTER CARROS IMPEDIMENTAQVE PROELIVM COMMISERVNT; AT RELIQVA MVLTITVDO PVERORVM MVLIERVMQVE (NAM CVM OMNIBVS SVIS DOMO EXCESSERANT RHENVM TRANSIERANT) PASSIM FVGERE COEPIT, AD QVOS CONSECTANDOS CAESAR EQVITATVM MISIT. 

GERMANI POST TERGVM CLAMORE AVDITO, CVM SVOS INTERFICI VIDERENT, ARMIS ABIECTIS SIGNIS MILITARIBVS RELICTIS SE EX CASTRIS EIECERVNT,ET CVM AD CONFLVENTEM MOSAE ET RHENI PERVENISSENT, RELIQVA FVGA DESPERATA, MAGNO NVMERO INTERFECTO, RELIQVI SE IN FLVMEN PRAECIPITAVERVNT ATQVE IBI TIMORE, LASSITVDINE, VI FLVMINIS OPPRESSI PERIERVNT. NOSTRI AD VNVM OMNES INCOLVMES, PERPAVCIS VVLNERATIS, EX TANTI BELLI TIMORE, CVM HOSTIVM NVMERVS CAPITVM CCCCXXX MILIVM FVISSET, SE IN CASTRA RECEPERVNT. CAESAR IIS QVOS IN CASTRIS RETINVERAT DISCEDENDI POTESTATEM FECIT. ILLI SVPPLICIA CRVCIATVSQVE GALLORVM VERITI, QVORVM AGROS VEXAVERANT, REMANERE SE APVD EVM VELLE DIXERVNT. HIS CAESAR LIBERTATEM CONCESSIT. 

GERMANICO BELLO CONFECTO MVLTIS DE CAVSIS CAESAR STATVIT SIBI RHENVM ESSE TRANSEVNDVM; QVARVM ILLA FVIT IVSTISSIMA QVOD, CVM VIDERET GERMANOS TAM FACILE IMPELLI VT IN GALLIAM VENIRENT, SVIS QVOQVE REBVS EOS TIMERE VOLVIT, CVM INTELLEGERENT ET POSSE ET AVDERE POPVLI ROMANI EXERCITVM RHENVM TRANSIRE. ACCESSIT ETIAM QVOD ILLA PARS EQVITATVS VSIPETVM ET TENCTERORVM, QVAM SVPRA COMMEMORAVI PRAEDANDI FRVMENTANDI CAVSA MOSAM TRANSISSE NEQVE PROELIO INTERFVISSE, POST FVGAM SVORVM SE TRANS RHENVM IN FINES SVGAMBRORVM RECEPERAT SEQVE CVM HIS CONIVNXERAT. AD QVOS CVM CAESAR NVNTIOS MISISSET, QVI POSTVLARENT EOS QVI SIBI GALLIAEQVE BELLVM INTVLISSENT SIBI DEDERENT, RESPONDERVNT: POPVLI ROMANI IMPERIVM RHENVM FINIRE; SI SE INVITO GERMANOS IN GALLIAM TRANSIRE NON AEQVVM EXISTIMARET, CVR SVI QVICQVAM ESSE IMPERII AVT POTESTATIS TRANS RHENVM POSTVLARET?VBII AVTEM, QVI VNI EX TRANSRHENANIS AD CAESAREM LEGATOS MISERANT, AMICITIAM FECERANT, OBSIDES DEDERANT, MAGNOPERE ORABANT VT SIBI AVXILIVM FERRET, QVOD GRAVITER AB SVEBIS PREMERENTVR; VEL, SI ID FACERE OCCVPATIONIBVS REI PVBLICAE PROHIBERETVR, EXERCITVM MODO RHENVM TRANSPORTARET: ID SIBI AD AVXILIVM SPEMQVE RELIQVI TEMPORIS SATIS FVTVRVM. TANTVM ESSE NOMEN ATQVE OPINIONEM EIVS EXERCITVS ARIOVISTO PVLSO ET HOC NOVISSIMO PROELIO FACTO ETIAM AD VLTIMAS GERMANORVM NATIONES, VTI OPINIONE ET AMICITIA POPVLI ROMANI TVTI ESSE POSSINT. NAVIVM MAGNAM COPIAM AD TRANSPORTANDVM EXERCITVM POLLICEBANTVR. 

CAESAR HIS DE CAVSIS QVAS COMMEMORAVI RHENVM TRANSIRE DECREVERAT; SED NAVIBVS TRANSIRE NEQVE SATIS TVTVM ESSE ARBITRABATVR NEQVE SVAE NEQVE POPVLI ROMANI DIGNITATIS ESSE STATVEBAT. ITAQVE, ETSI SVMMA DIFFICVLTAS FACIENDI PONTIS PROPONEBATVR PROPTER LATITVDINEM, RAPIDITATEM ALTITVDINEMQVE FLVMINIS, TAMEN ID SIBI CONTENDENDVM AVT ALITER NON TRADVCENDVM EXERCITVM EXISTIMABAT. RATIONEM PONTIS HANC INSTITVIT. TIGNA BINA SESQVIPEDALIA PAVLVM AB IMO PRAEACVTA DIMENSA AD ALTITVDINEM FLVMINIS INTERVALLO PEDVM DVORVM INTER SE IVNGEBAT. HAEC CVM MACHINATIONIBVS IMMISSA IN FLVMEN DEFIXERAT FISTVCISQVE ADEGERAT, NON SVBLICAE MODO DERECTE AD PERPENDICVLVM, SED PRONE AC FASTIGATE, VT SECVNDVM NATVRAM FLVMINIS PROCVMBERENT,IIS ITEM CONTRARIA DVO AD EVNDEM MODVM IVNCTA INTERVALLO PEDVM QVADRAGENVM AB INFERIORE PARTE CONTRA VIM ATQVE IMPETV FLVMINIS CONVERSA STATVEBAT. HAEC VTRAQVE INSVPER BIPEDALIBVS TRABIBVS IMMISSIS, QVANTVM EORVM TIGNORVM IVNCTVRA DISTABAT, BINIS VTRIMQVE FIBVLIS AB EXTREMA PARTE DISTINEBANTVR; QVIBVS DISCLVSIS ATQVE IN CONTRARIAM PARTEM REVINCTIS, TANTA ERAT OPERIS FIRMITVDO ATQVE EA RERVM NATVRA VT, QVO MAIOR VIS AQVAE SE INCITAVISSET, HOC ARTIVS INLIGATA TENERENTVR. HAEC DERECTA MATERIA INIECTA CONTEXEBANTVR AC LONGVRIIS CRATIBVSQVE CONSTERNEBANTVR; AC NIHILO SETIVS SVBLICAE ET AD INFERIOREM PARTEM FLVMINIS OBLIQVE AGEBANTVR, QVAE PRO ARIETE SVBIECTAE ET CVM OMNI OPERE CONIVNCTAE VIM FLVMINIS EXCIPERENT,ET ALIAE ITEM SVPRA PONTEM MEDIOCRI SPATIO, VT, SI ARBORVM TRVNCI SIVE NAVES DEICIENDI OPERIS CAVSA ESSENT A BARBARIS MISSAE, HIS DEFENSORIBVS EARVM RERVM VIS MINVERETVR NEV PONTI NOCERENT. 

DIEBVS X, QVIBVS MATERIA COEPTA ERAT COMPORTARI, OMNI OPERE EFFECTO EXERCITVS TRADVCITVR. CAESAR AD VTRAMQVE PARTEM PONTIS FIRMO PRAESIDIO RELICTO IN FINES SVGAMBRORVM CONTENDIT. INTERIM A COMPLVRIBVS CIVITATIBVS AD EVM LEGATI VENIVNT; QVIBVS PACEM ATQVE AMICITIAM PETENTIBVS LIBERALITER RESPONDET OBSIDESQVE AD SE ADDVCI IVBET. AT SVGAMBRI, EX EO TEMPORE QVO PONS INSTITVI COEPTVS EST FVGA COMPARATA, HORTANTIBVS IIS QVOS EX TENCTERIS ATQVE VSIPETIBVS APVD SE HABEBANT, FINIBVS SVIS EXCESSERANT SVAQVE OMNIA EXPORTAVERANT SEQVE IN SOLITVDINEM AC SILVAS ABDIDERANT. 

CAESAR PAVCOS DIES IN EORVM FINIBVS MORATVS, OMNIBVS VICIS AEDIFICIISQVE INCENSIS FRVMENTISQVE SVCCISIS, SE IN FINES VBIORVM RECEPIT ATQVE HIS AVXILIVM SVVM POLLICITVS, SI A SVEBIS PREMERENTVR, HAEC AB IIS COGNOVIT: SVEBOS, POSTEA QVAM PER EXPLORATORES PONTEM FIERI COMPERISSENT, MORE SVO CONCILIO HABITO NVNTIOS IN OMNES PARTES DIMISISSE, VTI DE OPPIDIS DEMIGRARENT, LIBEROS, VXORES SVAQVE OMNIA IN SILVIS DEPONERENT ATQVE OMNES QVI ARMA FERRE POSSENT VNVM IN LOCVM CONVENIRENT. HVNC ESSE DELECTVM MEDIVM FERE REGIONVM EARVM QVAS SVEBI OBTINERENT; HIC ROMANORVM ADVENTVM EXPECTARE ATQVE IBI DECERTARE CONSTITVISSE. QVOD VBI CAESAR COMPERIT, OMNIBVS IIS REBVS CONFECTIS, QVARVM RERVM CAVSA EXERCITVM TRADVCERE CONSTITVERAT, VT GERMANIS METVM INICERET, VT SVGAMBROS VLCISCERETVR, VT VBIOS OBSIDIONE LIBERARET, DIEBVS OMNINO XVIII TRANS RHENVM CONSVMPTIS, SATIS ET AD LAVDEM ET AD VTILITATEM PROFECTVM ARBITRATVS SE IN GALLIAM RECEPIT PONTEMQVE RESCIDIT. 

EXIGVA PARTE AESTATIS RELIQVA CAESAR, ETSI IN HIS LOCIS, QVOD OMNIS GALLIA AD SEPTENTRIONES VERGIT, MATVRAE SVNT HIEMES, TAMEN IN BRITANNIAM PROFICISCI CONTENDIT, QVOD OMNIBVS FERE GALLICIS BELLIS HOSTIBVS NOSTRIS INDE SVBMINISTRATA AVXILIA INTELLEGEBAT,ET SI TEMPVS ANNI AD BELLVM GERENDVM DEFICERET, TAMEN MAGNO SIBI VSVI FORE ARBITRABATVR, SI MODO INSVLAM ADIISSET, GENVS HOMINVM PERSPEXISSET, LOCA, PORTVS, ADITVS COGNOVISSET; QVAE OMNIA FERE GALLIS ERANT INCOGNITA. NEQVE ENIM TEMERE PRAETER MERCATORES ILLO ADIT QVISQVAM, NEQVE HIS IPSIS QVICQVAM PRAETER ORAM MARITIMAM ATQVE EAS REGIONES QVAE SVNT CONTRA GALLIAM NOTVM EST. ITAQVE VOCATIS AD SE VNDIQVE MERCATORIBVS, NEQVE QVANTA ESSET INSVLAE MAGNITVDO NEQVE QVAE AVT QVANTAE NATIONES INCOLERENT, NEQVE QVEM VSVM BELLI HABERENT AVT QVIBVS INSTITVTIS VTERENTVR, NEQVE QVI ESSENT AD MAIOREM NAVIVM MVLTITVDINEM IDONEI PORTVS REPERIRE POTERAT. 

AD HAEC COGNOSCENDA, PRIVS QVAM PERICVLVM FACERET, IDONEVM ESSE ARBITRATVS C. VOLVSENVM CVM NAVI LONGA PRAEMITTIT. HVIC MANDAT VT EXPLORATIS OMNIBVS REBVS AD SE QVAM PRIMVM REVERTATVR. IPSE CVM OMNIBVS COPIIS IN MORINOS PROFICISCITVR, QVOD INDE ERAT BREVISSIMVS IN BRITANNIAM TRAIECTVS. HVC NAVES VNDIQVE EX FINITIMIS REGIONIBVS ET QVAM SVPERIORE AESTATE AD VENETICVM BELLVM FECERAT CLASSEM IVBET CONVENIRE. INTERIM, CONSILIO EIVS COGNITO ET PER MERCATORES PERLATO AD BRITANNOS, A COMPLVRIBVS INSVLAE CIVITATIBVS AD EVM LEGATI VENIVNT, QVI POLLICEANTVR OBSIDES DARE ATQVE IMPERIO POPVLI ROMANI OBTEMPERARE. QVIBVS AVDITIS, LIBERALITER POLLICITVS HORTATVSQVE VT IN EA SENTENTIA PERMANERENT,EOS DOMVM REMITTIT ET CVM IIS VNA COMMIVM, QVEM IPSE ATREBATIBVS SVPERATIS REGEM IBI CONSTITVERAT, CVIVS ET VIRTVTEM ET CONSILIVM PROBABAT ET QVEM SIBI FIDELEM ESSE ARBITRABATVR CVIVSQVE AVCTORITAS IN HIS REGIONIBVS MAGNI HABEBATVR, MITTIT. HVIC IMPERAT QVAS POSSIT ADEAT CIVITATES HORTETVRQVE VT POPVLI ROMANI FIDEM SEQVANTVR SEQVE CELERITER EO VENTVRVM NVNTIET. VOLVSENVS PERSPECTIS REGIONIBVS OMNIBVS QVANTVM EI FACVLTATIS DARI POTVIT, QVI NAVI EGREDI AC SE BARBARIS COMMITTERE NON AVDERET, V. DIE AD CAESAREM REVERTITVR QVAEQVE IBI PERSPEXISSET RENVNTIAT. 

DVM IN HIS LOCIS CAESAR NAVIVM PARANDARVM CAVSA MORATVR, EX MAGNA PARTE MORINORVM AD EVM LEGATI VENERVNT, QVI SE DE SVPERIORIS TEMPORIS CONSILIO EXCVSARENT, QVOD HOMINES BARBARI ET NOSTRAE CONSVETVDINIS IMPERITI BELLVM POPVLO ROMANO FECISSENT, SEQVE EA QVAE IMPERASSET FACTVROS POLLICERENTVR. HOC SIBI CAESAR SATIS OPORTVNE ACCIDISSE ARBITRATVS, QVOD NEQVE POST TERGVM HOSTEM RELINQVERE VOLEBAT NEQVE BELLI GERENDI PROPTER ANNI TEMPVS FACVLTATEM HABEBAT NEQVE HAS TANTVLARVM RERVM OCCVPATIONES BRITANNIAE ANTEPONENDAS IVDICABAT, MAGNVM IIS NVMERVM OBSIDVM IMPERAT. QVIBVS ADDVCTIS EOS IN FIDEM RECIPIT. NAVIBVS CIRCITER LXXX ONERARIIS COACTIS CONTRACTISQVE, QVOT SATIS ESSE AD DVAS TRANSPORTANDAS LEGIONES EXISTIMABAT, QVOD PRAETEREA NAVIVM LONGARVM HABEBAT QVAESTORI, LEGATIS PRAEFECTISQVE DISTRIBVIT. HVC ACCEDEBANT XVIII ONERARIAE NAVES, QVAE EX EO LOCO A MILIBVS PASSVVM VIII VENTO TENEBANTVR QVO MINVS IN EVNDEM PORTVM VENIRE POSSENT: HAS EQVITIBVS TRIBVIT. RELIQVVM EXERCITVM Q. TITVRIO SABINO ET L. AVRVNCVLEIO COTTAE LEGATIS IN MENAPIOS ATQVE IN EOS PAGOS MORINORVM A QVIBVS AD EVM LEGATI NON VENERANT DVCENDVM DEDIT. P. SVLPICIVM RVFVM LEGATVM CVM EO PRAESIDIO QVOD SATIS ESSE ARBITRABATVR PORTVM TENERE IVSSIT. 

HIS CONSTITVTIS REBVS, NACTVS IDONEAM AD NAVIGANDVM TEMPESTATEM III. FERE VIGILIA SOLVIT EQVITESQVE IN VLTERIOREM PORTVM PROGREDI ET NAVES CONSCENDERE ET SE SEQVI IVSSIT. A QVIBVS CVM PAVLO TARDIVS ESSET ADMINISTRATVM, IPSE HORA DIEI CIRCITER IIII. CVM PRIMIS NAVIBVS BRITANNIAM ATTIGIT ATQVE IBI IN OMNIBVS COLLIBVS EXPOSITAS HOSTIVM COPIAS ARMATAS CONSPEXIT. CVIVS LOCI HAEC ERAT NATVRA ATQVE ITA MONTIBVS ANGVSTIS MARE CONTINEBATVR, VTI EX LOCIS SVPERIORIBVS IN LITVS TELVM ADIGI POSSET. HVNC AD EGREDIENDVM NEQVAQVAM IDONEVM LOCVM ARBITRATVS, DVM RELIQVAE NAVES EO CONVENIRENT AD HORAM NONAM IN ANCORIS EXPECTAVIT. INTERIM LEGATIS TRIBVNISQVE MILITVM CONVOCATIS ET QVAE EX VOLVSENO COGNOVISSET ET QVAE FIERI VELLET OSTENDIT MONVITQVE, VT REI MILITARIS RATIO, MAXIMEQVE VT MARITIMAE RES POSTVLARENT, VT, CVM CELEREM ATQVE INSTABILEM MOTVM HABERENT, AD NVTVM ET AD TEMPVS OMNES RES AB IIS ADMINISTRARENTVR. HIS DIMISSIS ET VENTVM ET AESTVM VNO TEMPORE NACTVS SECVNDVM DATO SIGNO ET SVBLATIS ANCORIS CIRCITER MILIA PASSVVM SEPTEM AB EO LOCO PROGRESSVS, APERTO AC PLANO LITORE NAVES CONSTITVIT. 

AT BARBARI, CONSILIO ROMANORVM COGNITO PRAEMISSO EQVITATV ET ESSEDARIIS, QVO PLERVMQVE GENERE IN PROELIIS VTI CONSVERVNT, RELIQVIS COPIIS SVBSECVTI NOSTROS NAVIBVS EGREDI PROHIBEBANT. ERAT OB HAS CAVSAS SVMMA DIFFICVLTAS, QVOD NAVES PROPTER MAGNITVDINEM NISI IN ALTO CONSTITVI NON POTERANT, MILITIBVS AVTEM, IGNOTIS LOCIS, IMPEDITIS MANIBVS, MAGNO ET GRAVI ONERE ARMORVM OPPRESSIS SIMVL ET DE NAVIBVS DESILIENDVM ET IN FLVCTIBVS CONSISTENDVM ET CVM HOSTIBVS ERAT PVGNANDVM,CVM ILLI AVT EX ARIDO AVT PAVLVM IN AQVAM PROGRESSI OMNIBVS MEMBRIS EXPEDITIS, NOTISSIMIS LOCIS, AVDACTER TELA COICERENT ET EQVOS INSVEFACTOS INCITARENT. QVIBVS REBVS NOSTRI PERTERRITI ATQVE HVIVS OMNINO GENERIS PVGNAE IMPERITI, NON EADEM ALACRITATE AC STVDIO QVO IN PEDESTRIBVS VTI PROELIIS CONSVERANT VTEBANTVR. 

QVOD VBI CAESAR ANIMADVERTIT, NAVES LONGAS, QVARVM ET SPECIES ERAT BARBARIS INVSITATIOR ET MOTVS AD VSVM EXPEDITIOR, PAVLVM REMOVERI AB ONERARIIS NAVIBVS ET REMIS INCITARI ET AD LATVS APERTVM HOSTIVM CONSTITVI ATQVE INDE FVNDIS, SAGITTIS, TORMENTIS HOSTES PROPELLI AC SVBMOVERI IVSSIT; QVAE RES MAGNO VSVI NOSTRIS FVIT. NAM ET NAVIVM FIGVRA ET REMORVM MOTV ET INVSITATO GENERE TORMENTORVM PERMOTI BARBARI CONSTITERVNT AC PAVLVM MODO PEDEM RETTVLERVNT. ATQVE NOSTRIS MILITIBVS CVNCTANTIBVS, MAXIME PROPTER ALTITVDINEM MARIS, QVI X LEGIONIS AQVILAM GEREBAT, OBTESTATVS DEOS, VT EA RES LEGIONI FELICITER EVENIRET, 'DESILITE', INQVIT, 'MILITES, NISI VVLTIS AQVILAM HOSTIBVS PRODERE; EGO CERTE MEVM REI PVBLICAE ATQVE IMPERATORI OFFICIVM PRAESTITERO. 'HOC CVM VOCE MAGNA DIXISSET, SE EX NAVI PROIECIT ATQVE IN HOSTES AQVILAM FERRE COEPIT. TVM NOSTRI COHORTATI INTER SE, NE TANTVM DEDECVS ADMITTERETVR, VNIVERSI EX NAVI DESILVERVNT. HOS ITEM EX PROXIMIS PRIMI NAVIBVS CVM CONSPEXISSENT, SVBSECVTI HOSTIBVS ADPROPINQVAVERVNT. 

PVGNATVM EST AB VTRISQVE ACRITER. NOSTRI TAMEN, QVOD NEQVE ORDINES SERVARE NEQVE FIRMITER INSISTERE NEQVE SIGNA SVBSEQVI POTERANT ATQVE ALIVS ALIA EX NAVI QVIBVSCVMQVE SIGNIS OCCVRRERAT SE ADGREGABAT, MAGNOPERE PERTVRBABANTVR; HOSTES VERO, NOTIS OMNIBVS VADII, VBI EX LITORE ALIQVOS SINGVLARES EX NAVI EGREDIENTES CONSPEXERANT, INCITATIS EQVIS IMPEDITOS ADORIEBANTVR,PLVRES PAVCOS CIRCVMSISTEBANT, ALII AB LATERE APERTO IN VNIVERSOS TELA COICIEBANT. QVOD CVM ANIMADVERTISSET CAESAR, SCAPHAS LONGARVM NAVIVM, ITEM SPECVLATORIA NAVIGIA MILITIBVS COMPLERI IVSSIT, ET QVOS LABORANTES CONSPEXERAT, HIS SVBSIDIA SVBMITTEBAT. NOSTRI, SIMVL IN ARIDO CONSTITERVNT, SVIS OMNIBVS CONSECVTIS, IN HOSTES IMPETVM FECERVNT ATQVE EOS IN FVGAM DEDERVNT; NEQVE LONGIVS PROSEQVI POTVERVNT, QVOD EQVITES CVRSVM TENERE ATQVE INSVLAM CAPERE NON POTVERANT. HOC VNVM AD PRISTINAM FORTVNAM CAESARI DEFVIT. 

HOSTES PROELIO SVPERATI, SIMVL ATQVE SE EX FVGA RECEPERVNT, STATIM AD CAESAREM LEGATOS DE PACE MISERVNT; OBSIDES SESE DATVROS QVAEQVE IMPERASSET FACTVROS POLLICITI SVNT. VNA CVM HIS LEGATIS COMMIVS ATREBAS VENIT, QVEM SVPRA DEMONSTRAVERAM A CAESARE IN BRITANNIAM PRAEMISSVM. HVNC ILLI E NAVI EGRESSVM, CVM AD EOS ORATORIS MODO CAESARIS MANDATA DEFERRET, COMPREHENDERANT ATQVE IN VINCVLA CONIECERANT; TVM PROELIO FACTO REMISERVNT ET IN PETENDA PACE EIVS REI CVLPAM IN MVLTITVDINEM CONTVLERVNT ET PROPTER IMPRVDENTIAM VT IGNOSCERETVR PETIVERVNT. CAESAR QVESTVS QVOD, CVM VLTRO IN CONTINENTEM LEGATIS MISSIS PACEM AB SE PETISSENT, BELLVM SINE CAVSA INTVLISSENT, IGNOSCERE SE IMPRVDENTIAE DIXIT OBSIDESQVE IMPERAVIT; QVORVM ILLI PARTEM STATIM DEDERVNT, PARTEM EX LONGINQVIORIBVS LOCIS ARCESSITAM PAVCIS DIEBVS SESE DATVROS DIXERVNT. INTEREA SVOS IN AGROS REMIGRARE IVSSERVNT, PRINCIPESQVE VNDIQVE CONVENIRE ET SE CIVITATESQVE SVAS CAESARI COMMENDARE COEPERVNT. 

HIS REBVS PACE CONFIRMATA, POST DIEM QVARTVM QVAM EST IN BRITANNIAM VENTVM NAVES XVIII, DE QVIBVS SVPRA DEMONSTRATVM EST, QVAE EQVITES SVSTVLERANT, EX SVPERIORE PORTV LENI VENTO SOLVERVNT. QVAE CVM ADPROPINQVARENT BRITANNIAE ET EX CASTRIS VIDERENTVR, TANTA TEMPESTAS SVBITO COORTA EST VT NVLLA EARVM CVRSVM TENERE POSSET, SED ALIAE EODEM VNDE ERANT PROFECTAE REFERRENTVR, ALIAE AD INFERIOREM PARTEM INSVLAE, QVAE EST PROPIVS SOLIS OCCASVM, MAGNO SVO CVM PERICVLO DEICERENTVR; QVAE TAMEN ANCORIS IACTIS CVM FLVCTIBVS COMPLERENTVR, NECESSARIO ADVERSA NOCTE IN ALTVM PROVECTAE CONTINENTEM PETIERVNT. 

EADEM NOCTE ACCIDIT VT ESSET LVNA PLENA, QVI DIES MARITIMOS AESTVS MAXIMOS IN OCEANO EFFICERE CONSVEVIT, NOSTRISQVE ID ERAT INCOGNITVM. ITA VNO TEMPORE ET LONGAS NAVES, [QVIBVS CAESAR EXERCITVM TRANSPORTANDVM CVRAVERAT,] QVAS CAESAR IN ARIDVM SVBDVXERAT, AESTVS COMPLEBAT, ET ONERARIAS, QVAE AD ANCORAS ERANT DELIGATAE, TEMPESTAS ADFLICTABAT, NEQVE VLLA NOSTRIS FACVLTAS AVT ADMINISTRANDI AVT AVXILIANDI DABATVR. COMPLVRIBVS NAVIBVS FRACTIS, RELIQVAE CVM ESSENT FVNIBVS, ANCORIS RELIQVISQVE ARMAMENTIS AMISSIS AD NAVIGANDVM INVTILES, MAGNA, ID QVOD NECESSE ERAT ACCIDERE, TOTIVS EXERCITVS PERTVRBATIO FACTA EST. NEQVE ENIM NAVES ERANT ALIAE QVIBVS REPORTARI POSSENT, ET OMNIA DEERANT QVAE AD REFICIENDAS NAVES ERANT VSVI, ET, QVOD OMNIBVS CONSTABAT HIEMARI IN GALLIA OPORTERE, FRVMENTVM IN HIS LOCIS IN HIEMEM PROVISVM NON ERAT. 

QVIBVS REBVS COGNITIS, PRINCIPES BRITANNIAE, QVI POST PROELIVM AD CAESAREM CONVENERANT, INTER SE CONLOCVTI, CVM ET EQVITES ET NAVES ET FRVMENTVM ROMANIS DEESSE INTELLEGERENT ET PAVCITATEM MILITVM EX CASTRORVM EXIGVITATE COGNOSCERENT, QVAE HOC ERANT ETIAM ANGVSTIOR QVOD SINE IMPEDIMENTIS CAESAR LEGIONES TRANSPORTAVERAT,OPTIMVM FACTV ESSE DVXERVNT REBELLIONE FACTA FRVMENTO COMMEATVQVE NOSTROS PROHIBERE ET REM IN HIEMEM PRODVCERE, QVOD HIS SVPERATIS AVT REDITV INTERCLVSIS NEMINEM POSTEA BELLI INFERENDI CAVSA IN BRITANNIAM TRANSITVRVM CONFIDEBANT. ITAQVE RVRSVS CONIVRATIONE FACTA PAVLATIM EX CASTRIS DISCEDERE ET SVOS CLAM EX AGRIS DEDVCERE COEPERVNT. 

AT CAESAR, ETSI NONDVM EORVM CONSILIA COGNOVERAT, TAMEN ET EX EVENTV NAVIVM SVARVM ET EX EO QVOD OBSIDES DARE INTERMISERANT FORE ID QVOD ACCIDIT SVSPICABATVR. ITAQVE AD OMNES CASVS SVBSIDIA COMPARABAT. NAM ET FRVMENTVM EX AGRIS COTIDIE IN CASTRA CONFEREBAT ET, QVAE GRAVISSIME ADFLICTAE ERANT NAVES, EARVM MATERIA ATQVE AERE AD RELIQVAS REFICIENDAS VTEBATVR ET QVAE AD EAS RES ERANT VSVI EX CONTINENTI COMPORTARI IVBEBAT. ITAQVE, CVM SVMMO STVDIO A MILITIBVS ADMINISTRARETVR, XII NAVIBVS AMISSIS, RELIQVIS VT NAVIGARI SATIS COMMODE POSSET EFFECIT. 

DVM EA GERVNTVR, LEGIONE EX CONSVETVDINE VNA FRVMENTATVM MISSA, QVAE APPELLABATVR VII, NEQVE VLLA AD ID TEMPVS BELLI SVSPICIONE INTERPOSITA, CVM PARS HOMINVM IN AGRIS REMANERET, PARS ETIAM IN CASTRA VENTITARET, II QVI PRO PORTIS CASTRORVM IN STATIONE ERANT CAESARI NVNTIAVERVNT PVLVEREM MAIOREM QVAM CONSVETVDO FERRET IN EA PARTE VIDERI QVAM IN PARTEM LEGIO ITER FECISSET. CAESAR ID QVOD ERAT SVSPICATVS ALIQVID NOVI A BARBARIS INITVM CONSILII, COHORTES QVAE IN STATIONE ERANT SECVM IN EAM PARTEM PROFICISCI, EX RELIQVIS DVAS IN STATIONEM SVCCEDERE, RELIQVAS ARMARI ET CONFESTIM SESE SVBSEQVI IVSSIT. CVM PAVLO LONGIVS A CASTRIS PROCESSISSET, SVOS AB HOSTIBVS PREMI ATQVE AEGRE SVSTINERE ET CONFERTA LEGIONE EX OMNIBVS PARTIBVS TELA COICI ANIMADVERTIT. NAM QVOD OMNI EX RELIQVIS PARTIBVS DEMESSO FRVMENTO PARS VNA ERAT RELIQVA, SVSPICATI HOSTES HVC NOSTROS ESSE VENTVROS NOCTV IN SILVIS DELITVERANT; TVM DISPERSOS DEPOSITIS ARMIS IN METENDO OCCVPATOS SVBITO ADORTI PAVCIS INTERFECTIS RELIQVOS INCERTIS ORDINIBVS PERTVRBAVERANT, SIMVL EQVITATV ATQVE ESSEDIS CIRCVMDEDERANT. 

GENVS HOC EST EX ESSEDIS PVGNAE. PRIMO PER OMNES PARTES PEREQVITANT ET TELA COICIVNT ATQVE IPSO TERRORE EQVORVM ET STREPITV ROTARVM ORDINES PLERVMQVE PERTVRBANT, ET CVM SE INTER EQVITVM TVRMAS INSINVAVERVNT, EX ESSEDIS DESILIVNT ET PEDIBVS PROELIANTVR. AVRIGAE INTERIM PAVLATIM EX PROELIO EXCEDVNT ATQVE ITA CVRRVS CONLOCANT VT, SI ILLI A MVLTITVDINE HOSTIVM PREMANTVR, EXPEDITVM AD QVOS RECEPTVM HABEANT. ITA MOBILITATEM EQVITVM, STABILITATEM PEDITVM IN PROELIIS PRAESTANT, AC TANTVM VSV COTIDIANO ET EXERCITATIONE EFFICIVNT VTI IN DECLIVI AC PRAECIPITI LOCO INCITATOS EQVOS SVSTINERE ET BREVI MODERARI AC FLECTERE ET PER TEMONEM PERCVRRERE ET IN IVGO INSISTERE ET SE INDE IN CVRRVS CITISSIME RECIPERE CONSVERINT. 

QVIBVS REBVS PERTVRBATIS NOSTRIS [NOVITATE PVGNAE] TEMPORE OPORTVNISSIMO CAESAR AVXILIVM TVLIT: NAMQVE EIVS ADVENTV HOSTES CONSTITERVNT, NOSTRI SE EX TIMORE RECEPERVNT. QVO FACTO, AD LACESSENDVM HOSTEM ET COMMITTENDVM PROELIVM ALIENVM ESSE TEMPVS ARBITRATVS SVO SE LOCO CONTINVIT ET BREVI TEMPORE INTERMISSO IN CASTRA LEGIONES REDVXIT. DVM HAEC GERVNTVR, NOSTRIS OMNIBVS OCCVPATIS QVI ERANT IN AGRIS RELIQVI DISCESSERVNT. SECVTAE SVNT CONTINVOS COMPLVRES DIES TEMPESTATES, QVAE ET NOSTROS IN CASTRIS CONTINERENT ET HOSTEM A PVGNA PROHIBERENT. INTERIM BARBARI NVNTIOS IN OMNES PARTES DIMISERVNT PAVCITATEMQVE NOSTRORVM MILITVM SVIS PRAEDICAVERVNT ET QVANTA PRAEDAE FACIENDAE ATQVE IN PERPETVVM SVI LIBERANDI FACVLTAS DARETVR, SI ROMANOS CASTRIS EXPVLISSENT, DEMONSTRAVERVNT. HIS REBVS CELERITER MAGNA MVLTITVDINE PEDITATVS EQVITATVSQVE COACTA AD CASTRA VENERVNT. 

CAESAR, ETSI IDEM QVOD SVPERIORIBVS DIEBVS ACCIDERAT FORE VIDEBAT, VT, SI ESSENT HOSTES PVLSI, CELERITATE PERICVLVM EFFVGERENT, TAMEN NACTVS EQVITES CIRCITER XXX, QVOS COMMIVS ATREBAS, DE QVO ANTE DICTVM EST, SECVM TRANSPORTAVERAT, LEGIONES IN ACIE PRO CASTRIS CONSTITVIT. COMMISSO PROELIO DIVTIVS NOSTRORVM MILITVM IMPETVM HOSTES FERRE NON POTVERVNT AC TERGA VERTERVNT. QVOS TANTO SPATIO SECVTI QVANTVM CVRSV ET VIRIBVS EFFICERE POTVERVNT, COMPLVRES EX IIS OCCIDERVNT, DEINDE OMNIBVS LONGE LATEQVE AEDIFICIIS INCENSIS SE IN CASTRA RECEPERVNT. 

EODEM DIE LEGATI AB HOSTIBVS MISSI AD CAESAREM DE PACE VENERVNT. HIS CAESAR NVMERVM OBSIDVM QVEM ANTE IMPERAVERAT DVPLICAVIT EOSQVE IN CONTINENTEM ADDVCI IVSSIT, QVOD PROPINQVA DIE AEQVINOCTII INFIRMIS NAVIBVS HIEMI NAVIGATIONEM SVBICIENDAM NON EXISTIMABAT. IPSE IDONEAM TEMPESTATEM NACTVS PAVLO POST MEDIAM NOCTEM NAVES SOLVIT,QVAE OMNES INCOLVMES AD CONTINENTEM PERVENERVNT; SED EX IIS ONERARIAE DVAE EOSDEM PORTVS QVOS RELIQVAE CAPERE NON POTVERVNT ET PAVLO INFRA DELATAE SVNT. 

QVIBVS EX NAVIBVS CVM ESSENT EXPOSITI MILITES CIRCITER CCC ATQVE IN CASTRA CONTENDERENT, MORINI, QVOS CAESAR IN BRITANNIAM PROFICISCENS PACATOS RELIQVERAT, SPE PRAEDAE ADDVCTI PRIMO NON ITA MAGNO SVORVM NVMERO CIRCVMSTETERVNT AC, SI SESE INTERFICI NOLLENT, ARMA PONERE IVSSERVNT. CVM ILLI ORBE FACTO SESE DEFENDERENT, CELERITER AD CLAMOREM HOMINVM CIRCITER MILIA VI CONVENERVNT; QVA RE NVNTIATA, CAESAR OMNEM EX CASTRIS EQVITATVM SVIS AVXILIO MISIT. INTERIM NOSTRI MILITES IMPETVM HOSTIVM SVSTINVERVNT ATQVE AMPLIVS HORIS IIII FORTISSIME PVGNAVERVNT ET PAVCIS VVLNERIBVS ACCEPTIS COMPLVRES EX IIS OCCIDERVNT. POSTEA VERO QVAM EQVITATVS NOSTER IN CONSPECTVM VENIT, HOSTES ABIECTIS ARMIS TERGA VERTERVNT MAGNVSQVE EORVM NVMERVS EST OCCISVS. 

CAESAR POSTERO DIE T. LABIENVM LEGATVM CVM IIS LEGIONIBVS QVAS EX BRITANNIA REDVXERAT IN MORINOS QVI REBELLIONEM FECERANT MISIT. QVI CVM PROPTER SICCITATES PALVDVM QVO SE RECIPERENT NON HABERENT, QVO PERFVGIO SVPERIORE ANNO ERANT VSI, OMNES FERE IN POTESTATEM LABIENI VENERVNT. AT Q. TITVRIVS ET L. COTTA LEGATI, QVI IN MENAPIORVM FINES LEGIONES DVXERANT, OMNIBVS EORVM AGRIS VASTATIS, FRVMENTIS SVCCISIS, AEDIFICIIS INCENSIS, QVOD MENAPII SE OMNES IN DENSISSIMAS SILVAS ABDIDERANT, SE AD CAESAREM RECEPERVNT. CAESAR IN BELGIS OMNIVM LEGIONVM HIBERNA CONSTITVIT. EO DVAE OMNINO CIVITATES EX BRITANNIA OBSIDES MISERVNT, RELIQVAE NEGLEXERVNT. HIS REBVS GESTIS EX LITTERIS CAESARIS DIERVM XX SVPPLICATIO A SENATV DECRETA EST. 



C. IVLI CAESARIS COMMENTARIORVM DE BELLO GALLICO LIBER QVINTVS

L. DOMITIO AP. CLAVDIO CONSVLIBVS, DISCEDENS AB HIBERNIS CAESAR IN ITALIAM, VT QVOTANNIS FACERE CONSVERAT, LEGATIS IMPERAT QVOS LEGIONIBVS PRAEFECERAT VTI QVAM PLVRIMAS POSSENT HIEME NAVES AEDIFICANDAS VETERESQVE REFICIENDAS CVRARENT. EARVM MODVM FORMAMQVE DEMONSTRAT. AD CELERITATEM ONERANDI SVBDVCTIONESQVE PAVLO FACIT HVMILIORES QVAM QVIBVS IN NOSTRO MARI VTI CONSVEVIMVS, ATQVE ID EO MAGIS, QVOD PROPTER CREBRAS COMMVTATIONES AESTVVM MINVS MAGNOS IBI FLVCTVS FIERI COGNOVERAT; AD ONERA, AD MVLTITVDINEM IVMENTORVM TRANSPORTANDAM PAVLO LATIORES QVAM QVIBVS IN RELIQVIS VTIMVR MARIBVS. HAS OMNES ACTVARIAS IMPERAT FIERI, QVAM AD REM MVLTVM HVMILITAS ADIVVAT. EA QVAE SVNT VSVI AD ARMANDAS NAVES EX HISPANIA APPORTARI IVBET. IPSE CONVENTIBVS GALLIAE CITERIORIS PERACTIS IN ILLYRICVM PROFICISCITVR, QVOD A PIRVSTIS FINITIMAM PARTEM PROVINCIAE INCVRSIONIBVS VASTARI AVDIEBAT. EO CVM VENISSET, CIVITATIBVS MILITES IMPERAT CERTVMQVE IN LOCVM CONVENIRE IVBET. QVA RE NVNTIATA PIRVSTAE LEGATOS AD EVM MITTVNT QVI DOCEANT NIHIL EARVM RERVM PVBLICO FACTVM CONSILIO, SESEQVE PARATOS ESSE DEMONSTRANT OMNIBVS RATIONIBVS DE INIVRIIS SATISFACERE. ACCEPTA ORATIONE EORVM CAESAR OBSIDES IMPERAT EOSQVE AD CERTAM DIEM ADDVCI IVBET; NISI ITA FECERINT, SESE BELLO CIVITATEM PERSECVTVRVM DEMONSTRAT. EIS AD DIEM ADDVCTIS, VT IMPERAVERAT, ARBITROS INTER CIVITATES DAT QVI LITEM AESTIMENT POENAMQVE CONSTITVANT. 

HIS CONFECTIS REBVS CONVENTIBVSQVE PERACTIS, IN CITERIOREM GALLIAM REVERTITVR ATQVE INDE AD EXERCITVM PROFICISCITVR. EO CVM VENISSET, CIRCVITIS OMNIBVS HIBERNIS, SINGVLARI MILITVM STVDIO IN SVMMA OMNIVM RERVM INOPIA CIRCITER SESCENTAS EIVS GENERIS CVIVS SVPRA DEMONSTRAVIMVS NAVES ET LONGAS XXVIII INVENIT INSTRVCTAS NEQVE MVLTVM ABESSE AB EO QVIN PAVCIS DIEBVS DEDVCI POSSINT. COLLAVDATIS MILITIBVS ATQVE EIS QVI NEGOTIO PRAEFVERANT, QVID FIERI VELIT OSTENDIT ATQVE OMNES AD PORTVM ITIVM CONVENIRE IVBET, QVO EX PORTV COMMODISSIMVM IN BRITANNIAM TRAIECTVM ESSE COGNOVERAT, CIRCITER MILIVM PASSVVM XXX TRANSMISSVM A CONTINENTI: HVIC REI QVOD SATIS ESSE VISVM EST MILITVM RELIQVIT. IPSE CVM LEGIONIBVS EXPEDITIS IIII ET EQVITIBVS DCCC IN FINES TREVERORVM PROFICISCITVR, QVOD HI NEQVE AD CONCILIA VENIEBANT NEQVE IMPERIO PAREBANT GERMANOSQVE TRANSRHENANOS SOLLICITARE DICEBANTVR. 

HAEC CIVITAS LONGE PLVRIMVM TOTIVS GALLIAE EQVITATV VALET MAGNASQVE HABET COPIAS PEDITVM RHENVMQVE, VT SVPRA DEMONSTRAVIMVS, TANGIT. IN EA CIVITATE DVO DE PRINCIPATV INTER SE CONTENDEBANT, INDVTIOMARVS ET CINGETORIX; E QVIBVS ALTER, SIMVL ATQVE DE CAESARIS LEGIONVMQVE ADVENTV COGNITVM EST, AD EVM VENIT, SE SVOSQVE OMNES IN OFFICIO FVTVROS NEQVE AB AMICITIA POPVLI ROMANI DEFECTVROS CONFIRMAVIT QVAEQVE IN TREVERIS GERERENTVR OSTENDIT. AT INDVTIOMARVS EQVITATVM PEDITATVMQVE COGERE, EISQVE QVI PER AETATEM IN ARMIS ESSE NON POTERANT IN SILVAM ARDVENNAM ABDITIS, QVAE INGENTI MAGNITVDINE PER MEDIOS FINES TREVERORVM A FLVMINE RHENO AD INITIVM REMORVM PERTINET, BELLVM PARARE INSTITVIT. SED POSTEAQVAM NONNVLLI PRINCIPES EX EA CIVITATE ET FAMILIARITATE CINGETORIGIS ADDVCTI ET ADVENTV NOSTRI EXERCITVS PERTERRITI AD CAESAREM VENERVNT ET DE SVIS PRIVATIM REBVS AB EO PETERE COEPERVNT, QVONIAM CIVITATI CONSVLERE NON POSSENT, VERITVS NE AB OMNIBVS DESERERETVR INDVTIOMARVS LEGATOS AD CAESAREM MITTIT: SESE IDCIRCO AB SVIS DISCEDERE ATQVE AD EVM VENIRE NOLVISSE, QVO FACILIVS CIVITATEM IN OFFICIO CONTINERET, NE OMNIS NOBILITATIS DISCESSV PLEBS PROPTER IMPRVDENTIAM LABERETVR: ITAQVE ESSE CIVITATEM IN SVA POTESTATE, SESEQVE, SI CAESAR PERMITTERET, AD EVM IN CASTRA VENTVRVM, SVAS CIVITATISQVE FORTVNAS EIVS FIDEI PERMISSVRVM. 

CAESAR, ETSI INTELLEGEBAT QVA DE CAVSA EA DICERENTVR QVAEQVE EVM RES AB INSTITVTO CONSILIO DETERRERET, TAMEN, NE AESTATEM IN TREVERIS CONSVMERE COGERETVR OMNIBVS AD BRITANNICVM BELLVM REBVS COMPARATIS, INDVTIOMARVM AD SE CVM CC OBSIDIBVS VENIRE IVSSIT. HIS ADDVCTIS, IN EIS FILIO PROPINQVISQVE EIVS OMNIBVS, QVOS NOMINATIM EVOCAVERAT, CONSOLATVS INDVTIOMARVM HORTATVSQVE EST VTI IN OFFICIO MANERET; NIHILO TAMEN SETIVS PRINCIPIBVS TREVERORVM AD SE CONVOCATIS HOS SINGILLATIM CINGETORIGI CONCILIAVIT, QVOD CVM MERITO EIVS A SE FIERI INTELLEGEBAT, TVM MAGNI INTERESSE ARBITRABATVR EIVS AVCTORITATEM INTER SVOS QVAM PLVRIMVM VALERE, CVIVS TAM EGREGIAM IN SE VOLVNTATEM PERSPEXISSET. ID TVLIT FACTVM GRAVITER INDVTIOMARVS, SVAM GRATIAM INTER SVOS MINVI, ET, QVI IAM ANTE INIMICO IN NOS ANIMO FVISSET, MVLTO GRAVIVS HOC DOLORE EXARSIT. 

HIS REBVS CONSTITVTIS CAESAR AD PORTVM ITIVM CVM LEGIONIBVS PERVENIT. IBI COGNOSCIT LX NAVES, QVAE IN MELDIS FACTAE ERANT, TEMPESTATE REIECTAS CVRSVM TENERE NON POTVISSE ATQVE EODEM VNDE ERANT PROFECTAE REVERTISSE; RELIQVAS PARATAS AD NAVIGANDVM ATQVE OMNIBVS REBVS INSTRVCTAS INVENIT. EODEM EQVITATVS TOTIVS GALLIAE CONVENIT, NVMERO MILIVM QVATTVOR, PRINCIPESQVE EX OMNIBVS CIVITATIBVS; EX QVIBVS PERPAVCOS, QVORVM IN SE FIDEM PERSPEXERAT, RELINQVERE IN GALLIA, RELIQVOS OBSIDVM LOCO SECVM DVCERE DECREVERAT, QVOD, CVM IPSE ABESSET, MOTVM GALLIAE VEREBATVR. 

ERAT VNA CVM CETERIS DVMNORIX AEDVVS, DE QVO ANTE AB NOBIS DICTVM EST. HVNC SECVM HABERE IN PRIMIS CONSTITVERAT, QVOD EVM CVPIDVM RERVM NOVARVM, CVPIDVM IMPERI, MAGNI ANIMI, MAGNAE INTER GALLOS AVCTORITATIS COGNOVERAT. ACCEDEBAT HVC QVOD IN CONCILIO AEDVORVM DVMNORIX DIXERAT SIBI A CAESARE REGNVM CIVITATIS DEFERRI; QVOD DICTVM AEDVI GRAVITER FEREBANT, NEQVE RECVSANDI AVT DEPRECANDI CAVSA LEGATOS AD CAESAREM MITTERE AVDEBANT. ID FACTVM EX SVIS HOSPITIBVS CAESAR COGNOVERAT. ILLE OMNIBVS PRIMO PRECIBVS PETERE CONTENDIT VT IN GALLIA RELINQVERETVR, PARTIM QVOD INSVETVS NAVIGANDI MARE TIMERET, PARTIM QVOD RELIGIONIBVS IMPEDIRI SESE DICERET. POSTEAQVAM ID OBSTINATE SIBI NEGARI VIDIT, OMNI SPE IMPETRANDI ADEMPTA PRINCIPES GALLIAE SOLLICITARE, SEVOCARE SINGVLOS HORTARIQVE COEPIT VTI IN CONTINENTI REMANERENT: METV TERRITARE: NON SINE CAVSA FIERI, VT GALLIA OMNI NOBILITATE SPOLIARETVR; ID ESSE CONSILIVM CAESARIS, VT QVOS IN CONSPECTV GALLIAE INTERFICERE VERERETVR, HOS OMNES IN BRITANNIAM TRADVCTOS NECARET; FIDEM RELIQVIS INTERPONERE, IVSIVRANDVM POSCERE, VT QVOD ESSE EX VSV GALLIAE INTELLEXISSENT COMMVNI CONSILIO ADMINISTRARENT. HAEC A COMPLVRIBVS AD CAESAREM DEFEREBANTVR. 

QVA RE COGNITA CAESAR, QVOD TANTVM CIVITATI AEDVAE DIGNITATIS TRIBVEBAT, COERCENDVM ATQVE DETERRENDVM QVIBVSCVMQVE REBVS POSSET DVMNORIGEM STATVEBAT; QVOD LONGIVS EIVS AMENTIAM PROGREDI VIDEBAT, PROSPICIENDVM, NE QVID SIBI AC REI PVBLICAE NOCERE POSSET. ITAQVE DIES CIRCITER XXV IN EO LOCO COMMORATVS,QVOD CORVS VENTVS NAVIGATIONEM IMPEDIEBAT, QVI MAGNAM PARTEM OMNIS TEMPORIS IN HIS LOCIS FLARE CONSVEVIT, DABAT OPERAM VT IN OFFICIO DVMNORIGEM CONTINERET, NIHILO TAMEN SETIVS OMNIA EIVS CONSILIA COGNOSCERET: TANDEM IDONEAM NACTVS TEMPESTATEM MILITES EQVITESQVE CONSCENDERE IN NAVES IVBET. AT OMNIVM IMPEDITIS ANIMIS DVMNORIX CVM EQVITIBVS AEDVORVM A CASTRIS INSCIENTE CAESARE DOMVM DISCEDERE COEPIT. QVA RE NVNTIATA CAESAR INTERMISSA PROFECTIONE ATQVE OMNIBVS REBVS POSTPOSITIS MAGNAM PARTEM EQVITATVS AD EVM INSEQVENDVM MITTIT RETRAHIQVE IMPERAT; SI VIM FACIAT NEQVE PAREAT, INTERFICI IVBET, NIHIL HVNC SE ABSENTE PRO SANO FACTVRVM ARBITRATVS, QVI PRAESENTIS IMPERIVM NEGLEXISSET. ILLE ENIM REVOCATVS RESISTERE AC SE MANV DEFENDERE SVORVMQVE FIDEM IMPLORARE COEPIT, SAEPE CLAMITANS LIBERVM SE LIBERAEQVE ESSE CIVITATIS. ILLI, VT ERAT IMPERATVM, CIRCVMSISTVNT HOMINEM ATQVE INTERFICIVNT: AT EQVITES AEDVI AD CAESAREM OMNES REVERTVNTVR. 

HIS REBVS GESTIS, LABIENO IN CONTINENTE CVM TRIBVS LEGIONIBVS ET EQVITVM MILIBVS DVOBVS RELICTO VT PORTVS TVERETVR ET REM FRVMENTARIAM PROVIDERET QVAEQVE IN GALLIA GERERENTVR COGNOSCERET CONSILIVMQVE PRO TEMPORE ET PRO RE CAPERET,IPSE CVM QVINQVE LEGIONIBVS ET PARI NVMERO EQVITVM, QVEM IN CONTINENTI RELIQVERAT, AD SOLIS OCCASVM NAVES SOLVIT ET LENI AFRICO PROVECTVS MEDIA CIRCITER NOCTE VENTO INTERMISSO CVRSVM NON TENVIT, ET LONGIVS DELATVS AESTV ORTA LVCE SVB SINISTRA BRITANNIAM RELICTAM CONSPEXIT. TVM RVRSVS AESTVS COMMVTATIONEM SECVTVS REMIS CONTENDIT VT EAM PARTEM INSVLAE CAPERET, QVA OPTIMVM ESSE EGRESSVM SVPERIORE AESTATE COGNOVERAT. QVA IN RE ADMODVM FVIT MILITVM VIRTVS LAVDANDA, QVI VECTORIIS GRAVIBVSQVE NAVIGIIS NON INTERMISSO REMIGANDI LABORE LONGARVM NAVIVM CVRSVM ADAEQVARVNT. ACCESSVM EST AD BRITANNIAM OMNIBVS NAVIBVS MERIDIANO FERE TEMPORE, NEQVE IN EO LOCO HOSTIS EST VISVS; SED, VT POSTEA CAESAR EX CAPTIVIS COGNOVIT, CVM MAGNAE MANVS EO CONVENISSENT, MVLTITVDINE NAVIVM PERTERRITAE, QVAE CVM ANNOTINIS PRIVATISQVE QVAS SVI QVISQVE COMMODI FECERAT AMPLIVS OCTINGENTAE VNO ERANT VISAE TEMPORE, A LITORE DISCESSERANT AC SE IN SVPERIORA LOCA ABDIDERANT. 

CAESAR EXPOSITO EXERCITV ET LOCO CASTRIS IDONEO CAPTO, VBI EX CAPTIVIS COGNOVIT QVO IN LOCO HOSTIVM COPIAE CONSEDISSENT, COHORTIBVS DECEM AD MARE RELICTIS ET EQVITIBVS TRECENTIS, QVI PRAESIDIO NAVIBVS ESSENT, DE TERTIA VIGILIA AD HOSTES CONTENDIT, EO MINVS VERITVS NAVIBVS, QVOD IN LITORE MOLLI ATQVE APERTO DELIGATAS AD ANCORAM RELINQVEBAT,ET PRAESIDIO NAVIBVS Q. ATRIVM PRAEFECIT. IPSE NOCTV PROGRESSVS MILIA PASSVVM CIRCITER XII HOSTIVM COPIAS CONSPICATVS EST. ILLI EQVITATV ATQVE ESSEDIS AD FLVMEN PROGRESSI EX LOCO SVPERIORE NOSTROS PROHIBERE ET PROELIVM COMMITTERE COEPERVNT. REPVLSI AB EQVITATV SE IN SILVAS ABDIDERVNT, LOCVM NACTI EGREGIE ET NATVRA ET OPERE MVNITVM, QVEM DOMESTICI BELLI, VT VIDEBANTVR, CAVSA IAM ANTE PRAEPARAVERANT: NAM CREBRIS ARBORIBVS SVCCISIS OMNES INTROITVS ERANT PRAECLVSI. IPSI EX SILVIS RARI PROPVGNABANT NOSTROSQVE INTRA MVNITIONES INGREDI PROHIBEBANT. AT MILITES LEGIONIS SEPTIMAE, TESTVDINE FACTA ET AGGERE AD MVNITIONES ADIECTO, LOCVM CEPERVNT EOSQVE EX SILVIS EXPVLERVNT PAVCIS VVLNERIBVS ACCEPTIS. SED EOS FVGIENTES LONGIVS CAESAR PROSEQVI VETVIT, ET QVOD LOCI NATVRAM IGNORABAT, ET QVOD MAGNA PARTE DIEI CONSVMPTA MVNITIONI CASTRORVM TEMPVS RELINQVI VOLEBAT. 

POSTRIDIE EIVS DIEI MANE TRIPERTITO MILITES EQVITESQVE IN EXPEDITIONEM MISIT, VT EOS QVI FVGERANT PERSEQVERENTVR. HIS ALIQVANTVM ITINERIS PROGRESSIS, CVM IAM EXTREMI ESSENT IN PROSPECTV, EQVITES A QVINTO ATRIO AD CAESAREM VENERVNT, QVI NVNTIARENT SVPERIORE NOCTE MAXIMA COORTA TEMPESTATE PROPE OMNES NAVES ADFLICTAS ATQVE IN LITORE EIECTAS ESSE, QVOD NEQVE ANCORAE FVNESQVE SVBSISTERENT, NEQVE NAVTAE GVBERNATORESQVE VIM TEMPESTATIS PATI POSSENT; ITAQVE EX EO CONCVRSV NAVIVM MAGNVM ESSE INCOMMODVM ACCEPTVM. 

HIS REBVS COGNITIS CAESAR LEGIONES EQVITATVMQVE REVOCARI ATQVE IN ITINERE RESISTERE IVBET, IPSE AD NAVES REVERTITVR; EADEM FERE QVAE EX NVNTIIS LITTERISQVE COGNOVERAT CORAM PERSPICIT, SIC VT AMISSIS CIRCITER XL NAVIBVS RELIQVAE TAMEN REFICI POSSE MAGNO NEGOTIO VIDERENTVR. ITAQVE EX LEGIONIBVS FABROS DELIGIT ET EX CONTINENTI ALIOS ARCESSI IVBET; LABIENO SCRIBIT, VT QVAM PLVRIMAS POSSET EIS LEGIONIBVS, QVAE SVNT APVD EVM, NAVES INSTITVAT. IPSE, ETSI RES ERAT MVLTAE OPERAE AC LABORIS, TAMEN COMMODISSIMVM ESSE STATVIT OMNES NAVES SVBDVCI ET CVM CASTRIS VNA MVNITIONE CONIVNGI. IN HIS REBVS CIRCITER DIES X CONSVMIT NE NOCTVRNIS QVIDEM TEMPORIBVS AD LABOREM MILITVM INTERMISSIS. SVBDVCTIS NAVIBVS CASTRISQVE EGREGIE MVNITIS EASDEM COPIAS, QVAS ANTE, PRAESIDIO NAVIBVS RELIQVIT: IPSE EODEM VNDE REDIERAT PROFICISCITVR. EO CVM VENISSET, MAIORES IAM VNDIQVE IN EVM LOCVM COPIAE BRITANNORVM CONVENERANT SVMMA IMPERI BELLIQVE ADMINISTRANDI COMMVNI CONSILIO PERMISSA CASSIVELLAVNO, CVIVS FINES A MARITIMIS CIVITATIBVS FLVMEN DIVIDIT, QVOD APPELLATVR TAMESIS, A MARI CIRCITER MILIA PASSVVM LXXX. HVIC SVPERIORE TEMPORE CVM RELIQVIS CIVITATIBVS CONTINENTIA BELLA INTERCESSERANT; SED NOSTRO ADVENTV PERMOTI BRITANNI HVNC TOTI BELLO IMPERIOQVE PRAEFECERANT. 

BRITANNIAE PARS INTERIOR AB EIS INCOLITVR QVOS NATOS IN INSVLA IPSI MEMORIA PRODITVM DICVNT,MARITIMA AB EIS, QVI PRAEDAE AC BELLI INFERENDI CAVSA EX BELGIO TRANSIERVNT (QVI OMNES FERE EIS NOMINIBVS CIVITATVM APPELLANTVR, QVIBVS ORTI EX CIVITATIBVS EO PERVENERVNT) ET BELLO ILLATO IBI PERMANSERVNT ATQVE AGROS COLERE COEPERVNT. HOMINVM EST INFINITA MVLTITVDO CREBERRIMAQVE AEDIFICIA FERE GALLICIS CONSIMILIA, PECORVM MAGNVS NVMERVS. VTVNTVR AVT AERE AVT NVMMO AVREO AVT TALEIS FERREIS AD CERTVM PONDVS EXAMINATIS PRO NVMMO. NASCITVR IBI PLVMBVM ALBVM IN MEDITERRANEIS REGIONIBVS, IN MARITIMIS FERRVM, SED EIVS EXIGVA EST COPIA; AERE VTVNTVR IMPORTATO. MATERIA CVIVSQVE GENERIS VT IN GALLIA EST, PRAETER FAGVM ATQVE ABIETEM. LEPOREM ET GALLINAM ET ANSEREM GVSTARE FAS NON PVTANT; HAEC TAMEN ALVNT ANIMI VOLVPTATISQVE CAVSA. LOCA SVNT TEMPERATIORA QVAM IN GALLIA, REMISSIORIBVS FRIGORIBVS. 

INSVLA NATVRA TRIQVETRA, CVIVS VNVM LATVS EST CONTRA GALLIAM. HVIVS LATERIS ALTER ANGVLVS, QVI EST AD CANTIVM, QVO FERE OMNES EX GALLIA NAVES APPELLVNTVR, AD ORIENTEM SOLEM, INFERIOR AD MERIDIEM SPECTAT. HOC PERTINET CIRCITER MILA PASSVVM QVINGENTA. ALTERVM VERGIT AD HISPANIAM ATQVE OCCIDENTEM SOLEM; QVA EX PARTE EST HIBERNIA, DIMIDIO MINOR, VT AESTIMATVR, QVAM BRITANNIA, SED PARI SPATIO TRANSMISSVS ATQVE EX GALLIA EST IN BRITANNIAM. IN HOC MEDIO CVRSV EST INSVLA, QVAE APPELLATVR MONA: COMPLVRES PRAETEREA MINORES SVBIECTAE INSVLAE EXISTIMANTVR, DE QVIBVS INSVLIS NONNVLLI SCRIPSERVNT DIES CONTINVOS TRIGINTA SVB BRVMA ESSE NOCTEM. NOS NIHIL DE EO PERCONTATIONIBVS REPERIEBAMVS, NISI CERTIS EX AQVA MENSVRIS BREVIORES ESSE QVAM IN CONTINENTI NOCTES VIDEBAMVS. HVIVS EST LONGITVDO LATERIS, VT FERT ILLORVM OPINIO, SEPTINGENTORVM MILIVM. TERTIVM EST CONTRA SEPTENTRIONES; CVI PARTI NVLLA EST OBIECTA TERRA, SED EIVS ANGVLVS LATERIS MAXIME AD GERMANIAM SPECTAT. HOC MILIA PASSVVM OCTINGENTA IN LONGITVDINEM ESSE EXISTIMATVR. ITA OMNIS INSVLA EST IN CIRCVITV VICIES CENTVM MILIVM PASSVVM. 

EX HIS OMNIBVS LONGE SVNT HVMANISSIMI QVI CANTIVM INCOLVNT, QVAE REGIO EST MARITIMA OMNIS, NEQVE MVLTVM A GALLICA DIFFERVNT CONSVETVDINE. INTERIORES PLERIQVE FRVMENTA NON SERVNT, SED LACTE ET CARNE VIVVNT PELLIBVSQVE SVNT VESTITI. OMNES VERO SE BRITANNI VITRO INFICIVNT, QVOD CAERVLEVM EFFICIT COLOREM, ATQVE HOC HORRIDIORES SVNT IN PVGNA ASPECTV; CAPILLOQVE SVNT PROMISSO ATQVE OMNI PARTE CORPORIS RASA PRAETER CAPVT ET LABRVM SVPERIVS. VXORES HABENT DENI DVODENIQVE INTER SE COMMVNES ET MAXIME FRATRES CVM FRATRIBVS PARENTESQVE CVM LIBERIS; SED QVI SVNT EX HIS NATI, EORVM HABENTVR LIBERI, QVO PRIMVM VIRGO QVAEQVE DEDVCTA EST. 

EQVITES HOSTIVM ESSEDARIIQVE ACRITER PROELIO CVM EQVITATV NOSTRO IN ITINERE CONFLIXERVNT, TAMEN VT NOSTRI OMNIBVS PARTIBVS SVPERIORES FVERINT ATQVE EOS IN SILVAS COLLESQVE COMPVLERINT; SED COMPLVRIBVS INTERFECTIS CVPIDIVS INSECVTI NONNVLLOS EX SVIS AMISERVNT. AT ILLI INTERMISSO SPATIO IMPRVDENTIBVS NOSTRIS ATQVE OCCVPATIS IN MVNITIONE CASTRORVM SVBITO SE EX STATIONE PRO CASTRIS COLLOCATI,ACRITER PVGNAVERVNT, DVABVSQVE MISSIS SVBSIDIO COHORTIBVS A CAESARE ATQVE EIS PRIMIS LEGIONVM DVARVM, CVM HAE PEREXIGVO INTERMISSO LOCI SPATIO INTER SE CONSTITISSENT, NOVO GENERE PVGNAE PERTERRITIS NOSTRIS PER MEDIOS AVDACISSIME PERRVPERVNT SEQVE INDE INCOLVMES RECEPERVNT. EO DIE QVINTVS LABERIVS DVRVS, TRIBVNVS MILITVM, INTERFICITVR. ILLI PLVRIBVS SVBMISSIS COHORTIBVS REPELLVNTVR. 

TOTO HOC IN GENERE PVGNAE, CVM SVB OCVLIS OMNIVM AC PRO CASTRIS DIMICARETVR, INTELLECTVM EST NOSTROS PROPTER GRAVITATEM ARMORVM, QVOD NEQVE INSEQVI CEDENTES POSSENT NEQVE AB SIGNIS DISCEDERE AVDERENT, MINVS APTOS ESSE AD HVIVS GENERIS HOSTEM,EQVITES AVTEM MAGNO CVM PERICVLO PROELIO DIMICARE, PROPTEREA QVOD ILLI ETIAM CONSVLTO PLERVMQVE CEDERENT ET, CVM PAVLVM AB LEGIONIBVS NOSTROS REMOVISSENT, EX ESSEDIS DESILIRENT ET PEDIBVS DISPARI PROELIO CONTENDERENT. EQVESTRIS AVTEM PROELI RATIO ET CEDENTIBVS ET INSEQVENTIBVS PAR ATQVE IDEM PERICVLVM INFEREBAT. ACCEDEBAT HVC VT NVMQVAM CONFERTI SED RARI MAGNISQVE INTERVALLIS PROELIARENTVR STATIONESQVE DISPOSITAS HABERENT, ATQVE ALIOS ALII DEINCEPS EXCIPERENT, INTEGRIQVE ET RECENTES DEFETIGATIS SVCCEDERENT. 

POSTERO DIE PROCVL A CASTRIS HOSTES IN COLLIBVS CONSTITERVNT RARIQVE SE OSTENDERE ET LENIVS QVAM PRIDIE NOSTROS EQVITES PROELIO LACESSERE COEPERVNT. SED MERIDIE, CVM CAESAR PABVLANDI CAVSA TRES LEGIONES ATQVE OMNEM EQVITATVM CVM GAIO TREBONIO LEGATO MISISSET, REPENTE EX OMNIBVS PARTIBVS AD PABVLATORES ADVOLAVERVNT, SIC VTI AB SIGNIS LEGIONIBVSQVE NON ABSISTERENT. NOSTRI ACRITER IN EOS IMPETV FACTO REPPVLERVNT NEQVE FINEM SEQVENDI FECERVNT, QVOAD SVBSIDIO CONFISI EQVITES, CVM POST SE LEGIONES VIDERENT,PRAECIPITES HOSTES EGERVNT MAGNOQVE EORVM NVMERO INTERFECTO NEQVE SVI COLLIGENDI NEQVE CONSISTENDI AVT EX ESSEDIS DESILIENDI FACVLTATEM DEDERVNT. EX HAC FVGA PROTINVS, QVAE VNDIQVE CONVENERANT, AVXILIA DISCESSERVNT, NEQVE POST ID TEMPVS VMQVAM SVMMIS NOBISCVM COPIIS HOSTES CONTENDERVNT. 

CAESAR COGNITO CONSILIO EORVM AD FLVMEN TAMESIM IN FINES CASSIVELLAVNI EXERCITVM DVXIT; QVOD FLVMEN VNO OMNINO LOCO PEDIBVS, ATQVE HOC AEGRE, TRANSIRI POTEST. EO CVM VENISSET, ANIMVM ADVERTIT AD ALTERAM FLVMINIS RIPAM MAGNAS ESSE COPIAS HOSTIVM INSTRVCTAS. RIPA AVTEM ERAT ACVTIS SVDIBVS PRAEFIXIS MVNITA, EIVSDEMQVE GENERIS SVB AQVA DEFIXAE SVDES FLVMINE TEGEBANTVR. HIS REBVS COGNITIS A CAPTIVIS PERFVGISQVE CAESAR PRAEMISSO EQVITATV CONFESTIM LEGIONES SVBSEQVI IVSSIT. SED EA CELERITATE ATQVE EO IMPETV MILITES IERVNT, CVM CAPITE SOLO EX AQVA EXSTARENT, VT HOSTES IMPETVM LEGIONVM ATQVE EQVITVM SVSTINERE NON POSSENT RIPASQVE DIMITTERENT AC SE FVGAE MANDARENT. 

CASSIVELLAVNVS, VT SVPRA DEMONSTRAVIMVS, OMNI DEPOSITA SPE CONTENTIONIS DIMISSIS AMPLIORIBVS COPIIS MILIBVS CIRCITER QVATTVOR ESSEDARIORVM RELICTIS ITINERA NOSTRA SERVABAT PAVLVMQVE EX VIA EXCEDEBAT LOCISQVE IMPEDITIS AC SILVESTRIBVS SESE OCCVLTABAT, ATQVE EIS REGIONIBVS QVIBVS NOS ITER FACTVROS COGNOVERAT PECORA ATQVE HOMINES EX AGRIS IN SILVAS COMPELLEBAT ET,CVM EQVITATVS NOSTER LIBERIVS PRAEDANDI VASTANDIQVE CAVSA SE IN AGROS EIECERAT, OMNIBVS VIIS SEMITISQVE ESSEDARIOS EX SILVIS EMITTEBAT ET MAGNO CVM PERICVLO NOSTRORVM EQVITVM CVM EIS CONFLIGEBAT ATQVE HOC METV LATIVS VAGARI PROHIBEBAT. RELINQVEBATVR VT NEQVE LONGIVS AB AGMINE LEGIONVM DISCEDI CAESAR PATERETVR, ET TANTVM IN AGRIS VASTANDIS INCENDIISQVE FACIENDIS HOSTIBVS NOCERETVR, QVANTVM LABORE ATQVE ITINERE LEGIONARII MILITES EFFICERE POTERANT. 

INTERIM TRINOBANTES, PROPE FIRMISSIMA EARVM REGIONVM CIVITAS, EX QVA MANDVBRACIVS ADVLESCENS CAESARIS FIDEM SECVTVS AD EVM IN CONTINENTEM GALLIAM VENERAT, CVIVS PATER IN EA CIVITATE REGNVM OBTINVERAT INTERFECTVSQVE ERAT A CASSIVELLAVNO, IPSE FVGA MORTEM VITAVERAT, LEGATOS AD CAESAREM MITTVNT POLLICENTVRQVE SESE EI DEDITVROS ATQVE IMPERATA FACTVROS; PETVNT, VT MANDVBRACIVM AB INIVRIA CASSIVELLAVNI DEFENDAT ATQVE IN CIVITATEM MITTAT, QVI PRAESIT IMPERIVMQVE OBTINEAT. HIS CAESAR IMPERAT OBSIDES QVADRAGINTA FRVMENTVMQVE EXERCITVI MANDVBRACIVMQVE AD EOS MITTIT. ILLI IMPERATA CELERITER FECERVNT, OBSIDES AD NVMERVM FRVMENTVMQVE MISERVNT. 

TRINOBANTIBVS DEFENSIS ATQVE AB OMNI MILITVM INVRIA PROHIBITIS CENIMAGNI, SEGONTIACI, ANCALITES, BIBROCI, CASSI LEGATIONIBVS MISSIS SESE CAESARI DEDVNT. AB HIS COGNOSCIT NON LONGE EX EO LOCO OPPIDVM CASSIVELLAVNI ABESSE SILVIS PALVDIBVSQVE MVNITVM, QVO SATIS MAGNVS HOMINVM PECORISQVE NVMERVS INVENERIT. OPPIDVM AVTEM BRITANNI VOCANT, CVM SILVAS IMPEDITAS VALLO ATQVE FOSSA MVNIERVNT, QVO INCVRSIONIS HOSTIVM VITANDAE CAVSA CONVENIRE CONSVERVNT. EO PROFICISCITVR CVM LEGIONIBVS: LOCVM REPERIT EGREGIE NATVRA ATQVE OPERE MVNITVM; TAMEN HVNC DVABVS EX PARTIBVS OPPVGNARE CONTENDIT. HOSTES PAVLISPER MORATI MILITVM NOSTRORVM IMPETVM NON TVLERVNT SESEQVE ALIA EX PARTE OPPIDI EIECERVNT. MAGNVS IBI NVMERVS PECORIS REPERTVS, MVLTIQVE IN FVGA SVNT COMPREHENSI ATQVE INTERFECTI. 

DVM HAEC IN HIS LOCIS GERVNTVR, CASSIVELLAVNVS AD CANTIVM, QVOD ESSE AD MARE SVPRA DEMONSTRAVIMVS, QVIBVS REGIONIBVS QVATTVOR REGES PRAEERANT, CINGETORIX, CARVILIVS, TAXIMAGVLVS, SEGOVAX, NVNTIOS MITTIT ATQVE EIS IMPERAT VTI COACTIS OMNIBVS COPIIS CASTRA NAVALIA DE IMPROVISO ADORIANTVR ATQVE OPPVGENT. EI CVM AD CASTRA VENISSENT, NOSTRI ERVPTIONE FACTA MVLTIS EORVM INTERFECTIS, CAPTO ETIAM NOBILI DVCE LVGOTORIGE SVOS INCOLVMES REDVXERVNT. CASSIVELLAVNVS HOC PROELIO NVNTIATO TOT DETRIMENTIS ACCEPTIS, VASTATIS FINIBVS, MAXIME ETIAM PERMOTVS DEFECTIONE CIVITATVM LEGATOS PER ATREBATEM COMMIVM DE DEDITIONE AD CAESAREM MITTIT. CAESAR, CVM CONSTITVISSET HIEMARE IN CONTINENTI PROPTER REPENTINOS GALLIAE MOTVS, NEQVE MVLTVM AESTATIS SVPERESSET, ATQVE ID FACILE EXTRAHI POSSE INTELLEGERET, OBSIDES IMPERAT ET QVID IN ANNOS SINGVLOS VECTIGALIS POPVLO ROMANO BRITANNIA PENDERET CONSTITVIT; INTERDICIT ATQVE IMPERAT CASSIVELLAVNO, NE MANDVBRACIO NEV TRINOBANTIBVS NOCEAT. 

OBSIDIBVS ACCEPTIS EXERCITVM REDVCIT AD MARE, NAVES INVENIT REFECTAS. HIS DEDVCTIS, QVOD ET CAPTIVORVM MAGNVM NVMERVM HABEBAT, ET NONNVLLAE TEMPESTATE DEPERIERANT NAVES, DVOBVS COMMEATIBVS EXERCITVM REPORTARE INSTITVIT. AC SIC ACCIDIT, VTI EX TANTO NAVIVM NVMERO TOT NAVIGATIONIBVS NEQVE HOC NEQVE SVPERIORE ANNO VLLA OMNINO NAVIS, QVAE MILITES PORTARET, DESIDERARETVR; AT EX EIS,QVAE INANES EX CONTINENTI AD EVM REMITTERENTVR ET PRIORIS COMMEATVS EXPOSITIS MILITIBVS ET QVAS POSTEA LABIENVS FACIENDAS CVRAVERAT NVMERO LX, PERPAVCAE LOCVM CAPERENT, RELIQVAE FERE OMNES REICERENTVR. QVAS CVM ALIQVAMDIV CAESAR FRVSTRA EXSPECTASSET, NE ANNI TEMPORE A NAVIGATIONE EXCLVDERETVR,QVOD AEQVINOCTIVM SVBERAT, NECESSARIO ANGVSTIVS MILITES COLLOCAVIT AC SVMMA TRANQVILLITATE CONSECVTA, SECVNDA INITA CVM SOLVISSET VIGILIA, PRIMA LVCE TERRAM ATTIGIT OMNESQVE INCOLVMES NAVES PERDVXIT. 

SVBDVCTIS NAVIBVS CONCILIOQVE GALLORVM SAMAROBRIVAE PERACTO, QVOD EO ANNO FRVMENTVM IN GALLIA PROPTER SICCITATES ANGVSTIVS PROVENERAT, COACTVS EST ALITER AC SVPERIORIBVS ANNIS EXERCITVM IN HIBERNIS COLLOCARE LEGIONESQVE IN PLVRES CIVITATES DISTRIBVERE. EX QVIBVS VNAM IN MORINOS DVCENDAM GAIO FABIO LEGATO DEDIT, ALTERAM IN NERVIOS QVINTO CICERONI, TERTIAM IN ESVBIOS LVCIO ROSCIO; QVARTAM IN REMIS CVM TITO LABIENO IN CONFINIO TREVERORVM HIEMARE IVSSIT. TRES IN BELGIS COLLOCAVIT: EIS MARCVM CRASSVM QVAESTOREM ET LVCIVM MVNATIVM PLANCVM ET GAIVM TREBONIVM LEGATOS PRAEFECIT. VNAM LEGIONEM, QVAM PROXIME TRANS PADVM CONSCRIPSERAT, ET COHORTES V IN EBVRONES, QVORVM PARS MAXIMA EST INTER MOSAM AC RHENVM, QVI SVB IMPERIO AMBIORIGIS ET CATVVOLCI ERANT, MISIT. EIS MILITIBVS QVINTVM TITVRIVM SABINVM ET LVCIVM AVRVNCVLEIVM COTTAM LEGATOS PRAEESSE IVSSIT. AD HVNC MODVM DISTRIBVTIS LEGIONIBVS FACILLIME INOPIAE FRVMENTARIAE SESE MEDERI POSSE EXISTIMAVIT. ATQVE HARVM TAMEN OMNIVM LEGIONVM HIBERNA PRAETER EAM, QVAM LVCIO ROSCIO IN PACATISSIMAM ET QVIETISSIMAM PARTEM DVCENDAM DEDERAT, MILIBVS PASSVVM CENTVM CONTINEBANTVR. IPSE INTEREA, QVOAD LEGIONES COLLOCATAS MVNITAQVE HIBERNA COGNOVISSET, IN GALLIA MORARI CONSTITVIT. 

ERAT IN CARNVTIBVS SVMMO LOCO NATVS TASGETIVS, CVIVS MAIORES IN SVA CIVITATE REGNVM OBTINVERANT. HVIC CAESAR PRO EIVS VIRTVTE ATQVE IN SE BENEVOLENTIA, QVOD IN OMNIBVS BELLIS SINGVLARI EIVS OPERA FVERAT VSVS, MAIORVM LOCVM RESTITVERAT. TERTIVM IAM HVNC ANNVM REGNANTEM INIMICI, MVLTIS PALAM EX CIVITATE EIVS AVCTORIBVS, EVM INTERFECERVNT. DEFERTVR EA RES AD CAESAREM. ILLE VERITVS, QVOD AD PLVRES PERTINEBAT, NE CIVITAS EORVM IMPVLSV DEFICERET, LVCIVM PLANCVM CVM LEGIONE EX BELGIO CELERITER IN CARNVTES PROFICISCI IVBET IBIQVE HIEMARE QVORVMQVE OPERA COGNOVERAT TASGETIVM INTERFECTVM, HOS COMPREHENSOS AD SE MITTERE. INTERIM AB OMNIBVS LEGATIS QVAESTOREQVE, QVIBVS LEGIONES TRADIDERAT, CERTIOR FACTVS EST IN HIBERNA PERVENTVM LOCVMQVE HIBERNIS ESSE MVNITVM. 

DIEBVS CIRCITER XV, QVIBVS IN HIBERNA VENTVM EST, INITIVM REPENTINI TVMVLTVS AC DEFECTIONIS ORTVM EST AB AMBIORIGE ET CATVVOLCO; QVI, CVM AD FINES REGNI SVI SABINO COTTAEQVE PRAESTO FVISSENT FRVMENTVMQVE IN HIBERNA COMPORTAVISSENT, INDVTIOMARI TREVERI NVNTIIS IMPVLSI SVOS CONCITAVERVNT SVBITOQVE OPPRESSIS LIGNATORIBVS MAGNA MANV AD CASTRA OPPVGNATVM VENERVNT. CVM CELERITER NOSTRI ARMA CEPISSENT VALLVMQVE ADSCENDISSENT ATQVE VNA EX PARTE HISPANIS EQVITIBVS EMISSIS EQVESTRI PROELIO SVPERIORES FVISSENT, DESPERATA RE HOSTES SVOS AB OPPVGNATIONE REDVXERVNT. TVM SVO MORE CONCLAMAVERVNT, VTI ALIQVI EX NOSTRIS AD COLLOQVIVM PRODIRET: HABERE SESE, QVAE DE RE COMMVNI DICERE VELLENT, QVIBVS REBVS CONTROVERSIAS MINVI POSSE SPERARENT. 

MITTITVR AD EOS COLLOQVENDI CAVSA GAIVS ARPINEIVS, EQVES ROMANVS, FAMILIARIS QVINTI TITVRI, ET QVINTVS IVNIVS EX HISPANIA QVIDAM, QVI IAM ANTE MISSV CAESARIS AD AMBIORIGEM VENTITARE CONSVERAT; APVD QVOS AMBIORIX AD HVNC MODVM LOCVTVS EST: SESE PRO CAESARIS IN SE BENEFICIIS PLVRIMVM EI CONFITERI DEBERE, QVOD EIVS OPERA STIPENDIO LIBERATVS ESSET, QVOD ADVATVCIS, FINITIMIS SVIS, PENDERE CONSVESSET, QVODQVE EI ET FILIVS ET FRATRIS FILIVS AB CAESARE REMISSI ESSENT, QVOS ADVATVCI OBSIDVM NVMERO MISSOS APVD SE IN SERVITVTE ET CATENIS TENVISSENT; NEQVE ID, QVOD FECERIT DE OPPVGNATIONE CASTRORVM, AVT IVDICIO AVT VOLVNTATE SVA FECISSE, SED COACTV CIVITATIS, SVAQVE ESSE EIVSMODI IMPERIA, VT NON MINVS HABERET IVRIS IN SE MVLTITVDO QVAM IPSE IN MVLTITVDINEM. CIVITATI PORRO HANC FVISSE BELLI CAVSAM, QVOD REPENTINAE GALLORVM CONIVRATIONI RESISTERE NON POTVERIT. ID SE FACILE EX HVMILITATE SVA PROBARE POSSE, QVOD NON ADEO SIT IMPERITVS RERVM VT SVIS COPIIS POPVLVM ROMANVM SVPERARI POSSE CONFIDAT. SED ESSE GALLIAE COMMVNE CONSILIVM: OMNIBVS HIBERNIS CAESARIS OPPVGNANDIS HVNC ESSE DICTVM DIEM, NE QVA LEGIO ALTERAE LEGIONI SVBSIDIO VENIRE POSSET. NON FACILE GALLOS GALLIS NEGARE POTVISSE, PRAESERTIM CVM DE RECVPERANDA COMMVNI LIBERTATE CONSILIVM INITVM VIDERETVR. QVIBVS QVONIAM PRO PIETATE SATISFECERIT, HABERE NVNC SE RATIONEM OFFICI PRO BENEFICIIS CAESARIS: MONERE, ORARE TITVRIVM PRO HOSPITIO, VT SVAE AC MILITVM SALVTI CONSVLAT. MAGNAM MANVM GERMANORVM CONDVCTAM RHENVM TRANSISSE; HANC ADFORE BIDVO. IPSORVM ESSE CONSILIVM, VELINTNE PRIVSQVAM FINITIMI SENTIANT EDVCTOS EX HIBERNIS MILITES AVT AD CICERONEM AVT AD LABIENVM DEDVCERE, QVORVM ALTER MILIA PASSVVM CIRCITER QVINQVAGINTA, ALTER PAVLO AMPLIVS AB EIS ABSIT. ILLVD SE POLLICERI ET IVREIVRANDO CONFIRMARE TVTVM ITER PER FINES DATVRVM. QVOD CVM FACIAT, ET CIVITATI SESE CONSVLERE, QVOD HIBERNIS LEVETVR, ET CAESARI PRO EIVS MERITIS GRATIAM REFERRE. HAC ORATIONE HABITA DISCEDIT AMBIORIX. 

ARPINEIVS ET IVNIVS, QVAE AVDIERVNT, AD LEGATOS DEFERVNT. ILLI REPENTINA RE PERTVRBATI, ETSI AB HOSTE EA DICEBANTVR, TAMEN NON NEGLEGENDA EXISTIMABANT MAXIMEQVE HAC RE PERMOVEBANTVR, QVOD CIVITATEM IGNOBILEM ATQVE HVMILEM EBVRONVM SVA SPONTE POPVLO ROMANO BELLVM FACERE AVSAM VIX ERAT CREDENDVM. ITAQVE AD CONSILIVM REM DEFERVNT MAGNAQVE INTER EOS EXSISTIT CONTROVERSIA. LVCIVS AVRVNCVLEIVS COMPLVRESQVE TRIBVNI MILITVM ET PRIMORVM ORDINVM CENTVRIONES NIHIL TEMERE AGENDVM NEQVE EX HIBERNIS INIVSSV CAESARIS DISCEDENDVM EXISTIMABANT: QVANTASVIS [MAGNAS] COPIAS ETIAM GERMANORVM SVSTINERI POSSE MVNITIS HIBERNIS DOCEBANT: REM ESSE TESTIMONIO, QVOD PRIMVM HOSTIVM IMPETVM MVLTIS VLTRO VVLNERIBVS ILLATIS FORTISSIME SVSTINVERINT: RE FRVMENTARIA NON PREMI; INTEREA ET EX PROXIMIS HIBERNIS ET A CAESARE CONVENTVRA SVBSIDIA: POSTREMO QVID ESSE LEVIVS AVT TVRPIVS, QVAM AVCTORE HOSTE DE SVMMIS REBVS CAPERE CONSILIVM?

CONTRA EA TITVRIVS SERO FACTVROS CLAMITABAT, CVM MAIORES MANVS HOSTIVM ADIVNCTIS GERMANIS CONVENISSENT AVT CVM ALIQVID CALAMITATIS IN PROXIMIS HIBERNIS ESSET ACCEPTVM. BREVEM CONSVLENDI ESSE OCCASIONEM. CAESAREM ARBITRARI PROFECTVM IN ITALIAM; NEQVE ALITER CARNVTES INTERFICIENDI TASGETI CONSILIVM FVISSE CAPTVROS, NEQVE EBVRONES, SI ILLE ADESSET, TANTA CONTEMPTIONE NOSTRI AD CASTRA VENTVROS ESSE. NON HOSTEM AVCTOREM, SED REM SPECTARE: SVBESSE RHENVM; MAGNO ESSE GERMANIS DOLORI ARIOVISTI MORTEM ET SVPERIORES NOSTRAS VICTORIAS; ARDERE GALLIAM TOT CONTVMELIIS ACCEPTIS SVB POPVLI ROMANI IMPERIVM REDACTAM SVPERIORE GLORIA REI MILITARIS EXSTINCTA. POSTREMO QVIS HOC SIBI PERSVADERET, SINE CERTA RE AMBIORIGEM AD EIVSMODI CONSILIVM DESCENDISSE?SVAM SENTENTIAM IN VTRAMQVE PARTEM ESSE TVTAM: SI NIHIL ESSET DVRIVS, NVLLO CVM PERICVLO AD PROXIMAM LEGIONEM PERVENTVROS; SI GALLIA OMNIS CVM GERMANIS CONSENTIRET, VNAM ESSE IN CELERITATE POSITAM SALVTEM. COTTAE QVIDEM ATQVE EORVM, QVI DISSENTIRENT, CONSILIVM QVEM HABERE EXITVM? IN QVO SI NON PRAESENS PERICVLVM, AT CERTE LONGINQVA OBSIDIONE FAMES ESSET TIMENDA. 

HAC IN VTRAMQVE PARTEM DISPVTATIONE HABITA, CVM A COTTA PRIMISQVE ORDINIBVS ACRITER RESISTERETVR, "VINCITE," INQVIT, "SI ITA VVLTIS," SABINVS, ET ID CLARIORE VOCE, VT MAGNA PARS MILITVM EXAVDIRET; "NEQVE IS SVM," INQVIT, "QVI GRAVISSIME EX VOBIS MORTIS PERICVLO TERREAR: HI SAPIENT; SI GRAVIVS QVID ACCIDERIT, ABS TE RATIONEM REPOSCENT,QVI, SI PER TE LICEAT, PERENDINO DIE CVM PROXIMIS HIBERNIS CONIVNCTI COMMVNEM CVM RELIQVIS BELLI CASVM SVSTINEANT, NON REIECTI ET RELEGATI LONGE AB CETERIS AVT FERRO AVT FAME INTEREANT. "

CONSVRGITVR EX CONSILIO; COMPREHENDVNT VTRVMQVE ET ORANT, NE SVA DISSENSIONE ET PERTINACIA REM IN SVMMVM PERICVLVM DEDVCANT: FACILEM ESSE REM, SEV MANEANT, SEV PROFICISCANTVR, SI MODO VNVM OMNES SENTIANT AC PROBENT; CONTRA IN DISSENSIONE NVLLAM SE SALVTEM PERSPICERE. RES DISPVTATIONE AD MEDIAM NOCTEM PERDVCITVR. TANDEM DAT COTTA PERMOTVS MANVS: SVPERAT SENTENTIA SABINI. PRONVNTIATVR PRIMA LVCE ITVROS. CONSVMITVR VIGILIIS RELIQVA PARS NOCTIS, CVM SVA QVISQVE MILES CIRCVMSPICERET, QVID SECVM PORTARE POSSET, QVID EX INSTRVMENTO HIBERNORVM RELINQVERE COGERETVR. OMNIA EXCOGITANTVR, QVARE NEC SINE PERICVLO MANEATVR, ET LANGVORE MILITVM ET VIGILIIS PERICVLVM AVGEATVR. PRIMA LVCE SIC EX CASTRIS PROFICISCVNTVR, VT QVIBVS ESSET PERSVASVM NON AB HOSTE, SED AB HOMINE AMICISSIMO AMBIORIGE CONSILIVM DATVM, LONGISSIMO AGMINE MAXIMISQVE IMPEDIMENTIS. 

AT HOSTES, POSTEAQVAM EX NOCTVRNO FREMITV VIGILIISQVE DE PROFECTIONE EORVM SENSERVNT, COLLOCATIS INSIDIIS BIPERTITO IN SILVIS OPPORTVNO ATQVE OCCVLTO LOCO A MILIBVS PASSVVM CIRCITER DVOBVS ROMANORVM ADVENTVM EXSPECTABANT,ET CVM SE MAIOR PARS AGMINIS IN MAGNAM CONVALLEM DEMISISSET, EX VTRAQVE PARTE EIVS VALLIS SVBITO SE OSTENDERVNT NOVISSIMOSQVE PREMERE ET PRIMOS PROHIBERE ASCENSV ATQVE INIQVISSIMO NOSTRIS LOCO PROELIVM COMMITTERE COEPERVNT. 

TVM DEMVM TITVRIVS, QVI NIHIL ANTE PROVIDISSET, TREPIDARE ET CONCVRSARE COHORTESQVE DISPONERE, HAEC TAMEN IPSA TIMIDE ATQVE VT EVM OMNIA DEFICERE VIDERENTVR; QVOD PLERVMQVE EIS ACCIDERE CONSVEVIT, QVI IN IPSO NEGOTIO CONSILIVM CAPERE COGVNTVR. AT COTTA, QVI COGITASSET HAEC POSSE IN ITINERE ACCIDERE ATQVE OB EAM CAVSAM PROFECTIONIS AVCTOR NON FVISSET, NVLLA IN RE COMMVNI SALVTI DEERAT ET IN APPELLANDIS COHORTANDISQVE MILITIBVS IMPERATORIS ET IN PVGNA MILITIS OFFICIA PRAESTABAT. CVM PROPTER LONGITVDINEM AGMINIS MINVS FACILE OMNIA PER SE OBIRE ET, QVID QVOQVE LOCO FACIENDVM ESSET, PROVIDERE POSSENT, IVSSERVNT PRONVNTIARE, VT IMPEDIMENTA RELINQVERENT ATQVE IN ORBEM CONSISTERENT. QVOD CONSILIVM ETSI IN EIVSMODI CASV REPREHENDENDVM NON EST, TAMEN INCOMMODE ACCIDIT: NAM ET NOSTRIS MILITIBVS SPEM MINVIT ET HOSTES AD PVGNAM ALACRIORES EFFECIT, QVOD NON SINE SVMMO TIMORE ET DESPERATIONE ID FACTVM VIDEBATVR. PRAETEREA ACCIDIT, QVOD FIERI NECESSE ERAT, VT VVLGO MILITES AB SIGNIS DISCEDERENT, QVAE QVISQVE EORVM CARISSIMA HABERET, AB IMPEDIMENTIS PETERE ATQVE ARRIPERE PROPERARET, CLAMORE ET FLETV OMNIA COMPLERENTVR. 

AT BARBARIS CONSILIVM NON DEFVIT. NAM DVCES EORVM TOTA ACIE PRONVNTIARE IVSSERVNT, NE QVIS AB LOCO DISCEDERET: ILLORVM ESSE PRAEDAM ATQVE ILLIS RESERVARI QVAECVMQVE ROMANI RELIQVISSENT: PROINDE OMNIA IN VICTORIA POSITA EXISTIMARENT. ERANT ET VIRTVTE ET STVDIO PVGNANDI PARES; NOSTRI, TAMETSI AB DVCE ET A FORTVNA DESEREBANTVR, TAMEN OMNEM SPEM SALVTIS IN VIRTVTE PONEBANT, ET QVOTIENS QVAEQVE COHORS PROCVRRERAT, AB EA PARTE MAGNVS NVMERVS HOSTIVM CADEBAT. QVA RE ANIMADVERSA AMBIORIX PRONVNTIARI IVBET, VT PROCVL TELA CONICIANT NEV PROPIVS ACCEDANT ET, QVAM IN PARTEM ROMANI IMPETVM FECERINT, CEDANT (LEVITATE ARMORVM ET COTIDIANA EXERCITATIONE NIHIL EIS NOCERI POSSE),RVRSVS SE AD SIGNA RECIPIENTES INSEQVANTVR. 

QVO PRAECEPTO AB EIS DILIGENTISSIME OBSERVATO, CVM QVAEPIAM COHORS EX ORBE EXCESSERAT ATQVE IMPETVM FECERAT, HOSTES VELOCISSIME REFVGIEBANT. INTERIM EAM PARTEM NVDARI NECESSE ERAT ET AB LATERE APERTO TELA RECIPI. RVRSVS CVM IN EVM LOCVM VNDE ERANT EGRESSI REVERTI COEPERANT, ET AB EIS QVI CESSERANT ET AB EIS QVI PROXIMI STETERANT CIRCVMVENIEBANTVR; SIN AVTEM LOCVM TENERE VELLENT, NEC VIRTVTI LOCVS RELINQVEBATVR, NEQVE AB TANTA MVLTITVDINE CONIECTA TELA CONFERTI VITARE POTERANT. TAMEN TOT INCOMMODIS CONFLICTATI, MVLTIS VVLNERIBVS ACCEPTIS RESISTEBANT ET MAGNA PARTE DIEI CONSVMPTA, CVM A PRIMA LVCE AD HORAM OCTAVAM PVGNARETVR, NIHIL QVOD IPSIS ESSET INDIGNVM COMMITTEBANT. TVM TITO BALVENTIO, QVI SVPERIORE ANNO PRIMVM PILVM DVXERAT, VIRO FORTI ET MAGNAE AVCTORITATIS, VTRVMQVE FEMVR TRAGVLA TRAICITVR; QVINTVS LVCANIVS, EIVSDEM ORDINIS, FORTISSIME PVGNANS, DVM CIRCVMVENTO FILIO SVBVENIT, INTERFICITVR; LVCIVS COTTA LEGATVS OMNES COHORTES ORDINESQVE ADHORTANS IN ADVERSVM OS FVNDA VVLNERATVR. 

HIS REBVS PERMOTVS QVINTVS TITVRIVS, CVM PROCVL AMBIORIGEM SVOS COHORTANTEM CONSPEXISSET, INTERPRETEM SVVM GNAEVM POMPEIVM AD EVM MITTIT ROGATVM VT SIBI MILITIBVSQVE PARCAT. ILLE APPELLATVS RESPONDIT: SI VELIT SECVM COLLOQVI, LICERE; SPERARE A MVLTITVDINE IMPETRARI POSSE, QVOD AD MILITVM SALVTEM PERTINEAT; IPSI VERO NIHIL NOCITVM IRI, INQVE EAM REM SE SVAM FIDEM INTERPONERE. ILLE CVM COTTA SAVCIO COMMVNICAT,SI VIDEATVR, PVGNA VT EXCEDANT ET CVM AMBIORIGE VNA COLLOQVANTVR: SPERARE AB EO DE SVA AC MILITVM SALVTE IMPETRARI POSSE. COTTA SE AD ARMATVM HOSTEM ITVRVM NEGAT ATQVE IN EO PERSEVERAT. 

SABINVS QVOS IN PRAESENTIA TRIBVNOS MILITVM CIRCVM SE HABEBAT ET PRIMORVM ORDINVM CENTVRIONES SE SEQVI IVBET ET, CVM PROPIVS AMBIORIGEM ACCESSISSET, IVSSVS ARMA ABICERE IMPERATVM FACIT SVISQVE VT IDEM FACIANT IMPERAT. INTERIM, DVM DE CONDICIONIBVS INTER SE AGVNT LONGIORQVE CONSVLTO AB AMBIORIGE INSTITVITVR SERMO, PAVLATIM CIRCVMVENTVS INTERFICITVR. TVM VERO SVO MORE VICTORIAM CONCLAMANT ATQVE VLVLATVM TOLLVNT IMPETVQVE IN NOSTROS FACTO ORDINES PERTVRBANT. IBI LVCIVS COTTA PVGNANS INTERFICITVR CVM MAXIMA PARTE MILITVM. RELIQVI SE IN CASTRA RECIPIVNT VNDE ERANT EGRESSI. EX QVIBVS LVCIVS PETROSIDIVS AQVILIFER, CVM MAGNA MVLTITVDINE HOSTIVM PREMERETVR, AQVILAM INTRA VALLVM PROIECIT; IPSE PRO CASTRIS FORTISSIME PVGNANS OCCIDITVR. ILLI AEGRE AD NOCTEM OPPVGNATIONEM SVSTINENT; NOCTV AD VNVM OMNES DESPERATA SALVTE SE IPSI INTERFICIVNT. PAVCI EX PROELIO LAPSI INCERTIS ITINERIBVS PER SILVAS AD TITVM LABIENVM LEGATVM IN HIBERNA PERVENIVNT ATQVE EVM DE REBVS GESTIS CERTIOREM FACIVNT. 

HAC VICTORIA SVBLATVS AMBIORIX STATIM CVM EQVITATV IN ADVATVCOS, QVI ERANT EIVS REGNO FINITIMI, PROFICISCITVR; NEQVE NOCTEM NEQVE DIEM INTERMITTIT PEDITATVMQVE SVBSEQVI IVBET. RE DEMONSTRATA ADVATVCISQVE CONCITATIS POSTERO DIE IN NERVIOS PERVENIT HORTATVRQVE, NE SVI IN PERPETVVM LIBERANDI ATQVE VLCISCENDI ROMANOS PRO EIS QVAS ACCEPERINT INIVRIIS OCCASIONEM DIMITTANT: INTERFECTOS ESSE LEGATOS DVOS MAGNAMQVE PARTEM EXERCITVS INTERISSE DEMONSTRAT; NIHIL ESSE NEGOTI SVBITO OPPRESSAM LEGIONEM QVAE CVM CICERONE HIEMET INTERFICI; SE AD EAM REM PROFITETVR ADIVTOREM. FACILE HAC ORATIONE NERVIIS PERSVADET. 

ITAQVE CONFESTIM DIMISSIS NVNTIIS AD CEVTRONES, GRVDIOS, LEVACOS, PLEVMOXIOS, GEIDVMNOS, QVI OMNES SVB EORVM IMPERIO SVNT, QVAM MAXIMAS MANVS POSSVNT COGVNT ET DE IMPROVISO AD CICERONIS HIBERNA ADVOLANT NONDVM AD EVM FAMA DE TITVRI MORTE PERLATA. HVIC QVOQVE ACCIDIT, QVOD FVIT NECESSE, VT NONNVLLI MILITES, QVI LIGNATIONIS MVNITIONISQVE CAVSA IN SILVAS DISCESSISSENT, REPENTINO EQVITVM ADVENTV INTERCIPERENTVR. HIS CIRCVMVENTIS MAGNA MANV EBVRONES, NERVII, ADVATVCI ATQVE HORVM OMNIVM SOCII ET CLIENTES LEGIONEM OPPVGNARE INCIPIVNT. NOSTRI CELERITER AD ARMA CONCVRRVNT, VALLVM CONSCENDVNT. AEGRE IS DIES SVSTENTATVR, QVOD OMNEM SPEM HOSTES IN CELERITATE PONEBANT ATQVE HANC ADEPTI VICTORIAM IN PERPETVVM SE FORE VICTORES CONFIDEBANT. 

MITTVNTVR AD CAESAREM CONFESTIM AB CICERONE LITTERAE MAGNIS PROPOSITIS PRAEMIIS, SI PERTVLISSENT: OBSESSIS OMNIBVS VIIS MISSI INTERCIPIVNTVR. NOCTV EX MATERIA, QVAM MVNITIONIS CAVSA COMPORTAVERANT, TVRRES ADMODVM CXX EXCITANTVR INCREDIBILI CELERITATE; QVAE DEESSE OPERI VIDEBANTVR, PERFICIVNTVR. HOSTES POSTERO DIE MVLTO MAIORIBVS COACTIS COPIIS CASTRA OPPVGNANT, FOSSAM COMPLENT. EADEM RATIONE, QVA PRIDIE, AB NOSTRIS RESISTITVR. HOC IDEM RELIQVIS DEINCEPS FIT DIEBVS. NVLLA PARS NOCTVRNI TEMPORIS AD LABOREM INTERMITTITVR; NON AEGRIS, NON VVLNERATIS FACVLTAS QVIETIS DATVR. QVAECVMQVE AD PROXIMI DIEI OPPVGNATIONEM OPVS SVNT NOCTV COMPARANTVR; MVLTAE PRAEVSTAE SVDES, MAGNVS MVRALIVM PILORVM NVMERVS INSTITVITVR; TVRRES CONTABVLANTVR, PINNAE LORICAEQVE EX CRATIBVS ATTEXVNTVR. IPSE CICERO, CVM TENVISSIMA VALETVDINE ESSET, NE NOCTVRNVM QVIDEM SIBI TEMPVS AD QVIETEM RELINQVEBAT, VT VLTRO MILITVM CONCVRSV AC VOCIBVS SIBI PARCERE COGERETVR. 

TVNC DVCES PRINCIPESQVE NERVIORVM QVI ALIQVEM SERMONIS ADITVM CAVSAMQVE AMICITIAE CVM CICERONE HABEBANT COLLOQVI SESE VELLE DICVNT. FACTA POTESTATE EADEM QVAE AMBIORIX CVM TITVRIO EGERAT COMMEMORANT: OMNEM ESSE IN ARMIS GALLIAM; GERMANOS RHENVM TRANSISSE; CAESARIS RELIQVORVMQVE HIBERNA OPPVGNARI. ADDVNT ETIAM DE SABINI MORTE: AMBIORIGEM OSTENTANT FIDEI FACIENDAE CAVSA. ERRARE EOS DICVNT, SI QVIDQVAM AB HIS PRAESIDI SPERENT, QVI SVIS REBVS DIFFIDANT; SESE TAMEN HOC ESSE IN CICERONEM POPVLVMQVE ROMANVM ANIMO, VT NIHIL NISI HIBERNA RECVSENT ATQVE HANC INVETERASCERE CONSVETVDINEM NOLINT: LICERE ILLIS INCOLVMIBVS PER SE EX HIBERNIS DISCEDERE ET QVASCVMQVE IN PARTES VELINT SINE METV PROFICISCI. CICERO AD HAEC VNVM MODO RESPONDIT: NON ESSE CONSVETVDINEM POPVLI ROMANI ACCIPERE AB HOSTE ARMATO CONDICIONEM: SI AB ARMIS DISCEDERE VELINT, SE ADIVTORE VTANTVR LEGATOSQVE AD CAESAREM MITTANT; SPERARE PRO EIVS IVSTITIA, QVAE PETIERINT, IMPETRATVROS. 

AB HAC SPE REPVLSI NERVII VALLO PEDVM IX ET FOSSA PEDVM XV HIBERNA CINGVNT. HAEC ET SVPERIORVM ANNORVM CONSVETVDINE AB NOBIS COGNOVERANT ET, QVOS CLAM DE EXERCITV HABEBANT CAPTIVOS, AB EIS DOCEBANTVR; SED NVLLA FERRAMENTORVM COPIA QVAE ESSET AD HVNC VSVM IDONEA, GLADIIS CAESPITES CIRCVMCIDERE, MANIBVS SAGVLISQVE TERRAM EXHAVRIRE NITEBANTVR. QVA QVIDEM EX RE HOMINVM MVLTITVDO COGNOSCI POTVIT: NAM MINVS HORIS TRIBVS MILIVM PEDVM XV IN CIRCVITV MVNITIONEM PERFECERVNTRELIQVISQVE DIEBVS TVRRES AD ALTITVDINEM VALLI, FALCES TESTVDINESQVE, QVAS IDEM CAPTIVI DOCVERANT, PARARE AC FACERE COEPERVNT. 

SEPTIMO OPPVGNATIONIS DIE MAXIMO COORTO VENTO FERVENTES FVSILI EX ARGILLA GLANDES FVNDIS ET FERVEFACTA IACVLA IN CASAS, QVAE MORE GALLICO STRAMENTIS ERANT TECTAE, IACERE COEPERVNT. HAE CELERITER IGNEM COMPREHENDERVNT ET VENTI MAGNITVDINE IN OMNEM LOCVM CASTRORVM DISTVLERVNT. HOSTES MAXIMO CLAMORE SICVTI PARTA IAM ATQVE EXPLORATA VICTORIA TVRRES TESTVDINESQVE AGERE ET SCALIS VALLVM ASCENDERE COEPERVNT. AT TANTA MILITVM VIRTVS ATQVE EA PRAESENTIA ANIMI FVIT, VT, CVM VNDIQVE FLAMMA TORRERENTVR MAXIMAQVE TELORVM MVLTITVDINE PREMERENTVR SVAQVE OMNIA IMPEDIMENTA ATQVE OMNES FORTVNAS CONFLAGRARE INTELLEGERENT, NON MODO DEMIGRANDI CAVSA DE VALLO DECEDERET NEMO, SED PAENE NE RESPICERET QVIDEM QVISQVAM, AC TVM OMNES ACERRIME FORTISSIMEQVE PVGNARENT. HIC DIES NOSTRIS LONGE GRAVISSIMVS FVIT; SED TAMEN HVNC HABVIT EVENTVM, VT EO DIE MAXIMVS NVMERVS HOSTIVM VVLNERARETVR ATQVE INTERFICERETVR, VT SE SVB IPSO VALLO CONSTIPAVERANT RECESSVMQVE PRIMIS VLTIMI NON DABANT. PAVLVM QVIDEM INTERMISSA FLAMMA ET QVODAM LOCO TVRRI ADACTA ET CONTINGENTE VALLVM TERTIAE COHORTIS CENTVRIONES EX EO, QVO STABANT, LOCO RECESSERVNT SVOSQVE OMNES REMOVERVNT, NVTV VOCIBVSQVE HOSTES, SI INTROIRE VELLENT, VOCARE COEPERVNT; QVORVM PROGREDI AVSVS EST NEMO. TVM EX OMNI PARTE LAPIDIBVS CONIECTIS DETVRBATI, TVRRISQVE SVCCENSA EST. 

ERANT IN EA LEGIONE FORTISSIMI VIRI, CENTVRIONES, QVI PRIMIS ORDINIBVS APPROPINQVARENT, TITVS PVLLO ET LVCIVS VORENVS. HI PERPETVAS INTER SE CONTROVERSIAS HABEBANT, QVINAM ANTEFERRETVR, OMNIBVSQVE ANNIS DE LOCIS SVMMIS SIMVLTATIBVS CONTENDEBANT. EX HIS PVLLO, CVM ACERRIME AD MVNITIONES PVGNARETVR, "QVID DVBITAS," INQVIT, " VORENE? AVT QVEM LOCVM TVAE PROBANDAE VIRTVTIS EXSPECTAS?HIC DIES DE NOSTRIS CONTROVERSIIS IVDICABIT. " HAEC CVM DIXISSET, PROCEDIT EXTRA MVNITIONES QVAQVE PARS HOSTIVM CONFERTISSIMA EST VISA IRRVMPIT. NE VORENVS QVIDEM TVM SESE VALLO CONTINET, SED OMNIVM VERITVS EXISTIMATIONEM SVBSEQVITVR. MEDIOCRI SPATIO RELICTO PVLLO PILVM IN HOSTES IMMITTIT ATQVE VNVM EX MVLTITVDINE PROCVRRENTEM TRAICIT; QVO PERCVSSO ET EXANIMATO HVNC SCVTIS PROTEGVNT, IN HOSTEM TELA VNIVERSI CONICIVNT NEQVE DANT REGREDIENDI FACVLTATEM. TRANSFIGITVR SCVTVM PVLLONI ET VERVTVM IN BALTEO DEFIGITVR. AVERTIT HIC CASVS VAGINAM ET GLADIVM EDVCERE CONANTI DEXTRAM MORATVR MANVM, IMPEDITVMQVE HOSTES CIRCVMSISTVNT. SVCCVRRIT INIMICVS ILLI VORENVS ET LABORANTI SVBVENIT. AD HVNC SE CONFESTIM A PVLLONE OMNIS MVLTITVDO CONVERTIT: ILLVM VERVTO ARBITRANTVR OCCISVM. GLADIO COMMINVS REM GERIT VORENVS ATQVE VNO INTERFECTO RELIQVOS PAVLVM PROPELLIT; DVM CVPIDIVS INSTAT, IN LOCVM DEIECTVS INFERIOREM CONCIDIT. HVIC RVRSVS CIRCVMVENTO FERT SVBSIDIVM PVLLO,ATQVE AMBO INCOLVMES COMPLVRIBVS INTERFECTIS SVMMA CVM LAVDE SESE INTRA MVNITIONES RECIPIVNT. SIC FORTVNA IN CONTENTIONE ET CERTAMINE VTRVMQVE VERSAVIT, VT ALTER ALTERI INIMICVS AVXILIO SALVTIQVE ESSET, NEQVE DIIVDICARI POSSET, VTER VTRI VIRTVTE ANTEFERENDVS VIDERETVR. 

QVANTO ERAT IN DIES GRAVIOR ATQVE ASPERIOR OPPVGNATIO, ET MAXIME QVOD MAGNA PARTE MILITVM CONFECTA VVLNERIBVS RES AD PAVCITATEM DEFENSORVM PERVENERAT, TANTO CREBRIORES LITTERAE NVNTIIQVE AD CAESAREM MITTEBANTVR; QVORVM PARS DEPREHENSA IN CONSPECTV NOSTRORVM MILITVM CVM CRVCIATV NECABATVR. ERAT VNVS INTVS NERVIVS NOMINE VERTICO, LOCO NATVS HONESTO, QVI A PRIMA OBSIDIONE AD CICERONEM PERFVGERAT SVAMQVE EI FIDEM PRAESTITERAT. HIC SERVO SPE LIBERTATIS MAGNISQVE PERSVADET PRAEMIIS, VT LITTERAS AD CAESAREM DEFERAT. HAS ILLE IN IACVLO ILLIGATAS EFFERT ET GALLVS INTER GALLOS SINE VLLA SVSPICIONE VERSATVS AD CAESAREM PERVENIT. AB EO DE PERICVLIS CICERONIS LEGIONISQVE COGNOSCITVR. 

CAESAR ACCEPTIS LITTERIS HORA CIRCITER XI DIEI STATIM NVNTIVM IN BELLOVACOS AD M. CRASSVM QVAESTOREM MITTIT, CVIVS HIBERNA ABERANT AB EO MILIA PASSVVM XXV; IVBET MEDIA NOCTE LEGIONEM PROFICISCI CELERITERQVE AD SE VENIRE. EXIT CVM NVNTIO CRASSVS. ALTERVM AD GAIVM FABIVM LEGATVM MITTIT, VT IN ATREBATIVM FINES LEGIONEM ADDVCAT, QVA SIBI ITER FACIENDVM SCIEBAT. SCRIBIT LABIENO, SI REI PVBLICAE COMMODO FACERE POSSET, CVM LEGIONE AD FINES NERVIORVM VENIAT. RELIQVAM PARTEM EXERCITVS, QVOD PAVLO ABERAT LONGIVS, NON PVTAT EXSPECTANDAM; EQVITES CIRCITER QVADRINGENTOS EX PROXIMIS HIBERNIS COLLIGIT. 

HORA CIRCITER TERTIA AB ANTECVRSORIBVS DE CRASSI ADVENTV CERTIOR FACTVS EO DIE MILIA PASSVVM XX PROCEDIT. CRASSVM SAMAROBRIVAE PRAEFICIT LEGIONEMQVE ATTRIBVIT, QVOD IBI IMPEDIMENTA EXERCITVS, OBSIDES CIVITATVM, LITTERAS PVBLICAS FRVMENTVMQVE OMNE QVOD EO TOLERANDAE HIEMIS CAVSA DEVEXERAT RELINQVEBAT. FABIVS, VT IMPERATVM ERAT, NON ITA MVLTVM MORATVS IN ITINERE CVM LEGIONE OCCVRRIT. LABIENVS INTERITV SABINI ET CAEDE COHORTIVM COGNITA, CVM OMNES AD EVM TREVERORVM COPIAE VENISSENT, VERITVS, SI EX HIBERNIS FVGAE SIMILEM PROFECTIONEM FECISSET, VT HOSTIVM IMPETVM SVSTINERE POSSET, PRAESERTIM QVOS RECENTI VICTORIA EFFERRI SCIRET, LITTERAS CAESARI REMITTIT, QVANTO CVM PERICVLO LEGIONEM EX HIBERNIS EDVCTVRVS ESSET; REM GESTAM IN EBVRONIBVS PERSCRIBIT; DOCET OMNES EQVITATVS PEDITATVSQVE COPIAS TREVERORVM TRIA MILIA PASSVVM LONGE AB SVIS CASTRIS CONSEDISSE. 

CAESAR CONSILIO EIVS PROBATO, ETSI OPINIONE TRIVM LEGIONVM DEIECTVS AD DVAS REDIERAT, TAMEN VNVM COMMVNIS SALVTIS AVXILIVM IN CELERITATE PONEBAT. VENIT MAGNIS ITINERIBVS IN NERVIORVM FINES. IBI EX CAPTIVIS COGNOSCIT, QVAE APVD CICERONEM GERANTVR, QVANTOQVE IN PERICVLO RES SIT. TVM CVIDAM EX EQVITIBVS GALLIS MAGNIS PRAEMIIS PERSVADET VTI AD CICERONEM EPISTOLAM DEFERAT. HANC GRAECIS CONSCRIPTAM LITTERIS MITTIT, NE INTERCEPTA EPISTOLA NOSTRA AB HOSTIBVS CONSILIA COGNOSCANTVR. SI ADIRE NON POSSIT, MONET VT TRAGVLAM CVM EPISTOLA AD AMENTVM DELIGATA INTRA MVNITIONEM CASTRORVM ABICIAT. IN LITTERIS SCRIBIT SE CVM LEGIONIBVS PROFECTVM CELERITER ADFORE; HORTATVR VT PRISTINAM VIRTVTEM RETINEAT. GALLVS PERICVLVM VERITVS, VT ERAT PRAECEPTVM, TRAGVLAM MITTIT. HAEC CASV AD TVRRIM ADHAESIT NEQVE AB NOSTRIS BIDVO ANIMADVERSA TERTIO DIE A QVODAM MILITE CONSPICITVR, DEMPTA AD CICERONEM DEFERTVR. ILLE PERLECTAM IN CONVENTV MILITVM RECITAT MAXIMAQVE OMNES LAETITIA ADFICIT. TVM FVMI INCENDIORVM PROCVL VIDEBANTVR; QVAE RES OMNEM DVBITATIONEM ADVENTVS LEGIONVM EXPVLIT. 

GALLI RE COGNITA PER EXPLORATORES OBSIDIONEM RELINQVVNT, AD CAESAREM OMNIBVS COPIIS CONTENDVNT. HAE ERANT ARMATA CIRCITER MILIA LX. CICERO DATA FACVLTATE GALLVM AB EODEM VERTICONE, QVEM SVPRA DEMONSTRAVIMVS, REPETIT, QVI LITTERAS AD CAESAREM DEFERAT; HVNC ADMONET, ITER CAVTE DILIGENTERQVE FACIAT: PERSCRIBIT IN LITTERIS HOSTES AB SE DISCESSISSE OMNEMQVE AD EVM MVLTITVDINEM CONVERTISSE. QVIBVS LITTERIS CIRCITER MEDIA NOCTE CAESAR ADLATIS SVOS FACIT CERTIORES EOSQVE AD DIMICANDVM ANIMO CONFIRMAT. POSTERO DIE LVCE PRIMA MOVET CASTRA ET CIRCITER MILIA PASSVVM QVATTVOR PROGRESSVS TRANS VALLEM ET RIVVM MVLTITVDINEM HOSTIVM CONSPICATVR. ERAT MAGNI PERICVLI RES TANTVLIS COPIIS INIQVO LOCO DIMICARE; TVM, QVONIAM OBSIDIONE LIBERATVM CICERONEM SCIEBAT, AEQVO ANIMO REMITTENDVM DE CELERITATE EXISTIMABAT: CONSEDIT ET QVAM AEQVISSIMO LOCO POTEST CASTRA COMMVNIT ATQVE HAEC, ETSI ERANT EXIGVA PER SE VIX HOMINVM MILIVM SEPTEM PRAESERTIM NVLLIS CVM IMPEDIMENTIS, TAMEN ANGVSTIIS VIARVM QVAM MAXIME POTEST CONTRAHIT, EO CONSILIO, VT IN SVMMAM CONTEMPTIONEM HOSTIBVS VENIAT. INTERIM SPECVLATORIBVS IN OMNES PARTES DIMISSIS EXPLORAT QVO COMMODISSIME ITINERE VALLEM TRANSIRE POSSIT. 

EO DIE PARVVLIS EQVESTRIBVS PROELIIS AD AQVAM FACTIS VTRIQVE SESE SVO LOCO CONTINENT: GALLI, QVOD AMPLIORES COPIAS,QVAE NONDVM CONVENERANT, EXSPECTABANT; CAESAR, SI FORTE TIMORIS SIMVLATIONE HOSTES IN SVVM LOCVM ELICERE POSSET,VT CITRA VALLEM PRO CASTRIS PROELIO CONTENDERET, SI ID EFFICERE NON POSSET, VT EXPLORATIS ITINERIBVS MINORE CVM PERICVLO VALLEM RIVVMQVE TRANSIRET. PRIMA LVCE HOSTIVM EQVITATVS AD CASTRA ACCEDIT PROELIVMQVE CVM NOSTRIS EQVITIBVS COMMITTIT. CAESAR CONSVLTO EQVITES CEDERE SEQVE IN CASTRA RECIPERE IVBET, SIMVL EX OMNIBVS PARTIBVS CASTRA ALTIORE VALLO MVNIRI PORTASQVE OBSTRVI ATQVE IN HIS ADMINISTRANDIS REBVS QVAM MAXIME CONCVRSARI ET CVM SIMVLATIONE AGI TIMORIS IVBET. 

QVIBVS OMNIBVS REBVS HOSTES INVITATI COPIAS TRADVCVNT ACIEMQVE INIQVO LOCO CONSTITVVNT,NOSTRIS VERO ETIAM DE VALLO DEDVCTIS PROPIVS ACCEDVNT ET TELA INTRA MVNITIONEM EX OMNIBVS PARTIBVS CONICIVNT PRAECONIBVSQVE CIRCVMMISSIS PRONVNTIARI IVBENT, SEV QVIS GALLVS SEV ROMANVS VELIT ANTE HORAM TERTIAM AD SE TRANSIRE, SINE PERICVLO LICERE; POST ID TEMPVS NON FORE POTESTATEM: AC SIC NOSTROS CONTEMPSERVNT, VT OBSTRVCTIS IN SPECIEM PORTIS SINGVLIS ORDINIBVS CAESPITVM, QVOD EA NON POSSE INTRORVMPERE VIDEBANTVR, ALII VALLVM MANV SCINDERE, ALII FOSSAS COMPLERE INCIPERENT. TVM CAESAR OMNIBVS PORTIS ERVPTIONE FACTA EQVITATVQVE EMISSO CELERITER HOSTES IN FVGAM DAT, SIC VTI OMNINO PVGNANDI CAVSA RESISTERET NEMO, MAGNVMQVE EX EIS NVMERVM OCCIDIT ATQVE OMNES ARMIS EXVIT. 

LONGIVS PROSEQVI VERITVS, QVOD SILVAE PALVDESQVE INTERCEDEBANT NEQVE ETIAM PARVVLO DETRIMENTO ILLORVM LOCVM RELINQVI VIDEBAT, OMNIBVS SVIS INCOLVMIBVS COPIIS EODEM DIE AD CICERONEM PERVENIT. INSTITVTAS TVRRES, TESTVDINES MVNITIONESQVE HOSTIVM ADMIRATVR; LEGIONE PRODVCTA COGNOSCIT NON DECIMVM QVEMQVE ESSE RELIQVVM MILITEM SINE VVLNERE: EX HIS OMNIBVS IVDICAT REBVS, QVANTO CVM PERICVLO ET QVANTA CVM VIRTVTE RES SINT ADMINISTRATAE. CICERONEM PRO EIVS MERITO LEGIONEMQVE COLLAVDAT; CENTVRIONES SINGILLATIM TRIBVNOSQVE MILITVM APPELLAT, QVORVM EGREGIAM FVISSE VIRTVTEM TESTIMONIO CICERONIS COGNOVERAT. DE CASV SABINI ET COTTAE CERTIVS EX CAPTIVIS COGNOSCIT. POSTERO DIE CONTIONE HABITA REM GESTAM PROPONIT, MILITES CONSOLATVR ET CONFIRMAT: QVOD DETRIMENTVM CVLPA ET TEMERITATE LEGATI SIT ACCEPTVM, HOC AEQVIORE ANIMO FERENDVM DOCET, QVOD BENEFICIO DEORVM IMMORTALIVM ET VIRTVTE EORVM EXPIATO INCOMMODO NEQVE HOSTIBVS DIVTINA LAETATIO NEQVE IPSIS LONGIOR DOLOR RELINQVATVR. 

INTERIM AD LABIENVM PER REMOS INCREDIBILI CELERITATE DE VICTORIA CAESARIS FAMA PERFERTVR, VT, CVM AB HIBERNIS CICERONIS MILIA PASSVVM ABESSET CIRCITER LX, EOQVE POST HORAM NONAM DIEI CAESAR PERVENISSET, ANTE MEDIAM NOCTEM AD PORTAS CASTRORVM CLAMOR ORERETVR, QVO CLAMORE SIGNIFICATIO VICTORIAE GRATVLATIOQVE AB REMIS LABIENO FIERET. HAC FAMA AD TREVEROS PERLATA INDVTIOMARVS, QVI POSTERO DIE CASTRA LABIENI OPPVGNARE DECREVERAT, NOCTV PROFVGIT COPIASQVE OMNES IN TREVEROS REDVCIT. CAESAR FABIVM CVM SVA LEGIONE REMITTIT IN HIBERNA, IPSE CVM TRIBVS LEGIONIBVS CIRCVM SAMAROBRIVAM TRINIS HIBERNIS HIEMARE CONSTITVIT ET, QVOD TANTI MOTVS GALLIAE EXSTITERANT, TOTAM HIEMEM IPSE AD EXERCITVM MANERE DECREVIT. NAM ILLO INCOMMODO DE SABINI MORTE PERLATO OMNES FERE GALLIAE CIVITATES DE BELLO CONSVLTABANT, NVNTIOS LEGATIONESQVE IN OMNES PARTES DIMITTEBANT ET QVID RELIQVI CONSILI CAPERENT ATQVE VNDE INITIVM BELLI FIERET EXPLORABANT NOCTVRNAQVE IN LOCIS DESERTIS CONCILIA HABEBANT. NEQVE VLLVM FERE TOTIVS HIEMIS TEMPVS SINE SOLLICITVDINE CAESARIS INTERCESSIT, QVIN ALIQVEM DE CONSILIIS AC MOTV GALLORVM NVNTIVM ACCIPERET. IN HIS AB LVCIO ROSCIO, QVEM LEGIONI TERTIAE DECIMAE PRAEFECERAT, CERTIOR FACTVS EST MAGNAS GALLORVM COPIAS EARVM CIVITATVM, QVAE ARMORICAE APPELLANTVR, OPPVGNANDI SVI CAVSA CONVENISSENEQVE LONGIVS MILIA PASSVVM OCTO AB HIBERNIS SVIS AFVISSE, SED NVNTIO ALLATO DE VICTORIA CAESARIS DISCESSISSE, ADEO VT FVGAE SIMILIS DISCESSVS VIDERETVR. 

AT CAESAR PRINCIPIBVS CVIVSQVE CIVITATIS AD SE EVOCATIS ALIAS TERRITANDO, CVM SE SCIRE QVAE FIERENT DENVNTIARET, ALIAS COHORTANDO MAGNAM PARTEM GALLIAE IN OFFICIO TENVIT. TAMEN SENONES, QVAE EST CIVITAS IN PRIMIS FIRMA ET MAGNAE INTER GALLOS AVCTORITATIS, CAVARINVM, QVEM CAESAR APVD EOS REGEM CONSTITVERAT, CVIVS FRATER MORITASGVS ADVENTV IN GALLIAM CAESARIS CVIVSQVE MAIORES REGNVM OBTINVERANT, INTERFICERE PVBLICO CONSILIO CONATI, CVM ILLE PRAESENSISSET AC PROFVGISSET, VSQVE AD FINES INSECVTIREGNO DOMOQVE EXPVLERVNT ET, MISSIS AD CAESAREM SATISFACIENDI CAVSA LEGATIS, CVM IS OMNEM AD SE SENATVM VENIRE IVSSISSET, DICTO AVDIENTES NON FVERVNT. TANTVM APVD HOMINES BARBAROS VALVIT ESSE ALIQVOS REPERTOS PRINCIPES INFERENDI BELLI TANTAMQVE OMNIBVS VOLVNTATVM COMMVTATIONEM ATTVLIT, VT PRAETER AEDVOS ET REMOS, QVOS PRAECIPVO SEMPER HONORE CAESAR HABVIT, ALTEROS PRO VETERE AC PERPETVA ERGA POPVLVM ROMANVM FIDE, ALTEROS PRO RECENTIBVS GALLICI BELLI OFFICIIS, NVLLA FERE CIVITAS FVERIT NON SVSPECTA NOBIS. IDQVE ADEO HAVD SCIO MIRANDVMNE SIT, CVM COMPLVRIBVS ALIIS DE CAVSIS, TVM MAXIME QVOD EI, QVI VIRTVTE BELLI OMNIBVS GENTIBVS PRAEFEREBANTVR, TANTVM SE EIVS OPINIONIS DEPERDIDISSE VT A POPVLO ROMANO IMPERIA PERFERRENT GRAVISSIME DOLEBANT. 

TREVERI VERO ATQVE INDVTIOMARVS TOTIVS HIEMIS NVLLVM TEMPVS INTERMISERVNT, QVIN TRANS RHENVM LEGATOS MITTERENT, CIVITATES SOLLICITARENT, PECVNIAS POLLICERENTVR, MAGNA PARTE EXERCITVS NOSTRI INTERFECTA MVLTO MINOREM SVPERESSE DICERENT PARTEM. NEQVE TAMEN VLLI CIVITATI GERMANORVM PERSVADERI POTVIT, VT RHENVM TRANSIRET, CVM SE BIS EXPERTOS DICERENT, ARIOVISTI BELLO ET TENCTERORVM TRANSITV: NON ESSE AMPLIVS FORTVNAM TEMPTATVROS. HAC SPE LAPSVS INDVTIOMARVS NIHILO MINVS COPIAS COGERE,EXERCERE, A FINITIMIS EQVOS PARARE, EXVLES DAMNATOSQVE TOTA GALLIA MAGNIS PRAEMIIS AD SE ALLICERE COEPIT. AC TANTAM SIBI IAM HIS REBVS IN GALLIA AVCTORITATEM COMPARAVERAT VT VNDIQVE AD EVM LEGATIONES CONCVRRERENT, GRATIAM ATQVE AMICITIAM PVBLICE PRIVATIMQVE PETERENT. 

VBI INTELLEXIT VLTRO AD SE VENIRI, ALTERA EX PARTE SENONES CARNVTESQVE CONSCIENTIA FACINORIS INSTIGARI, ALTERA NERVIOS ADVATVCOSQVE BELLVM ROMANIS PARARE, NEQVE SIBI VOLVNTARIORVM COPIAS DEFORE, SI EX FINIBVS SVIS PROGREDI COEPISSET, ARMATVM CONCILIVM INDICIT. HOC MORE GALLORVM EST INITIVM BELLI,QVO LEGE COMMVNI OMNES PVBERES ARMATI CONVENIRE CONSVERVNT; QVI EX EIS NOVISSIMVS CONVENIT, IN CONSPECTV MVLTITVDINIS OMNIBVS CRVCIATIBVS AFFECTVS NECATVR. IN EO CONCILIO CINGETORIGEM, ALTERIVS PRINCIPEM FACTIONIS, GENERVM SVVM, QVEM SVPRA DEMONSTRAVIMVS CAESARIS SECVTVM FIDEM AB EO NON DISCESSISSE, HOSTEM IVDICAT BONAQVE EIVS PVBLICAT. HIS REBVS CONFECTIS, IN CONCILIO PRONVNTIAT ARCESSITVM SE A SENONIBVS ET CARNVTIBVS ALIISQVE COMPLVRIBVS GALLIAE CIVITATIBVS; HVC ITVRVM PER FINES REMORVM EORVMQVE AGROS POPVLATVRVM AC, PRIVSQVAM ID FACIAT, CASTRA LABIENI OPPVGNATVRVM. QVAE FIERI VELIT PRAECIPIT. 

LABIENVS, CVM ET LOCI NATVRA ET MANV MVNITISSVMIS CASTRIS SESE TENERET, DE SVO AC LEGIONIS PERICVLO NIHIL TIMEBAT; NE QVAM OCCASIONEM REI BENE GERENDAE DIMITTERET, COGITABAT. ITAQVE A CINGETORIGE ATQVE EIVS PROPINQVIS ORATIONE INDVTIOMARI COGNITA, QVAM IN CONCILIO HABVERAT, NVNTIOS MITTIT AD FINITIMAS CIVITATES EQVITESQVE VNDIQVE EVOCAT: HIS CERTVM DIEM CONVENIENDI DICIT. INTERIM PROPE COTIDIE CVM OMNI EQVITATV INDVTIOMARVS SVB CASTRIS EIVS VAGABATVR, ALIAS VT SITVM CASTRORVM COGNOSCERET, ALIAS COLLOQVENDI AVT TERRITANDI CAVSA: EQVITES PLERVMQVE OMNES TELA INTRA VALLVM CONICIEBANT. LABIENVS SVOS INTRA MVNITIONEM CONTINEBAT TIMORISQVE OPINIONEM, QVIBVSCVMQVE POTERAT REBVS, AVGEBAT. 

CVM MAIORE IN DIES CONTEMPTIONE INDVTIOMARVS AD CASTRA ACCEDERET, NOCTE VNA INTROMISSIS EQVITIBVS OMNIVM FINITIMARVM CIVITATVM QVOS ARCESSENDOS CVRAVERAT, TANTA DILIGENTIA OMNES SVOS CVSTODIIS INTRA CASTRA CONTINVIT, VT NVLLA RATIONE EA RES ENVNTIARI AVT AD TREVEROS PERFERRI POSSET. INTERIM EX CONSVETVDINE COTIDIANA INDVTIOMARVS AD CASTRA ACCEDIT ATQVE IBI MAGNAM PARTEM DIEI CONSVMIT; EQVITES TELA CONICIVNT ET MAGNA CVM CONTVMELIA VERBORVM NOSTROS AD PVGNAM EVOCANT. NVLLO AB NOSTRIS DATO RESPONSO, VBI VISVM EST, SVB VESPERVM DISPERSI AC DISSIPATI DISCEDVNT. SVBITO LABIENVS DVABVS PORTIS OMNEM EQVITATVM EMITTIT; PRAECIPIT ATQVE INTERDICIT, PROTERRITIS HOSTIBVS ATQVE IN FVGAM CONIECTIS (QVOD FORE, SICVT ACCIDIT, VIDEBAT) VNVM OMNES PETERENT INDVTIOMARVM, NEV QVIS QVEM PRIVS VVLNERET, QVAM ILLVM INTERFECTVM VIDERIT, QVOD MORA RELIQVORVM SPATIVM NACTVM ILLVM EFFVGERE NOLEBAT; MAGNA PROPONIT EIS QVI OCCIDERINT PRAEMIA; SVMMITTIT COHORTES EQVITIBVS SVBSIDIO. COMPROBAT HOMINIS CONSILIVM FORTVNA, ET CVM VNVM OMNES PETERENT, IN IPSO FLVMINIS VADO DEPREHENSVS INDVTIOMARVS INTERFICITVR, CAPVTQVE EIVS REFERTVR IN CASTRA: REDEVNTES EQVITES QVOS POSSVNT CONSECTANTVR ATQVE OCCIDVNT. HAC RE COGNITA OMNES EBVRONVM ET NERVIORVM QVAE CONVENERANT COPIAE DISCEDVNT, PAVLOQVE HABVIT POST ID FACTVM CAESAR QVIETIOREM GALLIAM. 



C. IVLI CAESARIS COMMENTARIORVM DE BELLO GALLICO LIBER SEXTVS

MVLTIS DE CAVSIS CAESAR MAIOREM GALLIAE MOTVM EXSPECTANS PER MARCVM SILANVM, GAIVM ANTISTIVM REGINVM, TITVM SEXTIVM LEGATOS DILECTVM HABERE INSTITVIT; SIMVL AB GNAEO POMPEIO PROCONSVLE PETIT, QVONIAM IPSE AD VRBEM CVM IMPERIO REI PVBLICAE CAVSA REMANERET, QVOS EX CISALPINA GALLIA CONSVLIS SACRAMENTO ROGAVISSET,AD SIGNA CONVENIRE ET AD SE PROFICISCI IVBERET, MAGNI INTERESSE ETIAM IN RELIQVVM TEMPVS AD OPINIONEM GALLIAE EXISTIMANS TANTAS VIDERI ITALIAE FACVLTATES VT, SI QVID ESSET IN BELLO DETRIMENTI ACCEPTVM, NON MODO ID BREVI TEMPORE SARCIRI, SED ETIAM MAIORIBVS AVGERI COPIIS POSSET. QVOD CVM POMPEIVS ET REI PVBLICAE ET AMICITIAE TRIBVISSET, CELERITER CONFECTO PER SVOS DILECTV TRIBVS ANTE EXACTAM HIEMEM ET CONSTITVTIS ET ADDVCTIS LEGIONIBVS DVPLICATOQVE EARVM COHORTIVM NVMERO, QVAS CVM QVINTO TITVRIO AMISERAT, ET CELERITATE ET COPIIS DOCVIT, QVID POPVLI ROMANI DISCIPLINA ATQVE OPES POSSENT. 

INTERFECTO INDVTIOMARO, VT DOCVIMVS, AD EIVS PROPINQVOS A TREVERIS IMPERIVM DEFERTVR. ILLI FINITIMOS GERMANOS SOLLICITARE ET PECVNIAM POLLICERI NON DESISTVNT. CVM AB PROXIMIS IMPETRARE NON POSSENT,VLTERIORES TEMPTANT. INVENTIS NONNVLLIS CIVITATIBVS IVREIVRANDO INTER SE CONFIRMANT OBSIDIBVSQVE DE PECVNIA CAVENT: AMBIORIGEM SIBI SOCIETATE ET FOEDERE ADIVNGVNT. QVIBVS REBVS COGNITIS CAESAR, CVM VNDIQVE BELLVM PARARI VIDERET, NERVIOS, ADVATVCOS AC MENAPIOS ADIVNCTIS CISRHENANIS OMNIBVS GERMANIS ESSE IN ARMIS, SENONES AD IMPERATVM NON VENIRE ET CVM CARNVTIBVS FINITIMISQVE CIVITATIBVS CONSILIA COMMVNICARE, A TREVERIS GERMANOS CREBRIS LEGATIONIBVS SOLLICITARI, MATVRIVS SIBI DE BELLO COGITANDVM PVTAVIT. 

ITAQVE NONDVM HIEME CONFECTA PROXIMIS QVATTVOR COACTIS LEGIONIBVS DE IMPROVISO IN FINES NERVIORVM CONTENDIT ET,PRIVSQVAM ILLI AVT CONVENIRE AVT PROFVGERE POSSENT, MAGNO PECORIS ATQVE HOMINVM NVMERO CAPTO ATQVE EA PRAEDA MILITIBVS CONCESSA VASTATISQVE AGRIS IN DEDITIONEM VENIRE ATQVE OBSIDES SIBI DARE COEGIT. EO CELERITER CONFECTO NEGOTIO RVRSVS IN HIBERNA LEGIONES REDVXIT. CONCILIO GALLIAE PRIMO VERE, VT INSTITVERAT, INDICTO, CVM RELIQVI PRAETER SENONES, CARNVTES TREVEROSQVE VENISSENT, INITIVM BELLI AC DEFECTIONIS HOC ESSE ARBITRATVS, VT OMNIA POSTPONERE VIDERETVR, CONCILIVM LVTETIAM PARISIORVM TRANSFERT. CONFINES ERANT HI SENONIBVS CIVITATEMQVE PATRVM MEMORIA CONIVNXERANT, SED AB HOC CONSILIO AFVISSE EXISTIMABANTVR. HAC RE PRO SVGGESTV PRONVNTIATA EODEM DIE CVM LEGIONIBVS IN SENONES PROFICISCITVR MAGNISQVE ITINERIBVS EO PERVENIT. 

COGNITO EIVS ADVENTV ACCO, QVI PRINCEPS EIVS CONSILI FVERAT, IVBET IN OPPIDA MVLTITVDINEM CONVENIRE. CONANTIBVS, PRIVSQVAM ID EFFICI POSSET, ADESSE ROMANOS NVNTIATVR. NECESSARIO SENTENTIA DESISTVNT LEGATOSQVE DEPRECANDI CAVSA AD CAESAREM MITTVNT: ADEVNT PER AEDVOS, QVORVM ANTIQVITVS ERAT IN FIDE CIVITAS. LIBENTER CAESAR PETENTIBVS AEDVIS DAT VENIAM EXCVSATIONEMQVE ACCIPIT, QVOD AESTIVVM TEMPVS INSTANTIS BELLI, NON QVAESTIONIS ESSE ARBITRABATVR. OBSIDIBVS IMPERATIS CENTVM HOS AEDVIS CVSTODIENDOS TRADIT. EODEM CARNVTES LEGATOS OBSIDESQVE MITTVNT VSI DEPRECATORIBVS RENIS, QVORVM ERANT IN CLIENTELA: EADEM FERVNT RESPONSA. PERAGIT CONCILIVM CAESAR EQVITESQVE IMPERAT CIVITATIBVS. 

HAC PARTE GALLIAE PACATA TOTVS ET MENTE ET ANIMO IN BELLVM TREVERORVM ET AMBIORIGIS INSISTIT. CAVARINVM CVM EQVITATV SENONVM SECVM PROFICISCI IVBET, NE QVIS AVT EX HVIVS IRACVNDIA AVT EX EO, QVOD MERVERAT, ODIO CIVITATIS MOTVS EXSISTAT. HIS REBVS CONSTITVTIS, QVOD PRO EXPLORATO HABEBAT AMBIORIGEM PROELIO NON ESSE CONCERTATVRVM, RELIQVA EIVS CONSILIA ANIMO CIRCVMSPICIEBAT. ERANT MENAPII PROPINQVI EBVRONVM FINIBVS, PERPETVIS PALVDIBVS SILVISQVE MVNITI, QVI VNI EX GALLIA DE PACE AD CAESAREM LEGATOS NVMQVAM MISERANT. CVM HIS ESSE HOSPITIVM AMBIORIGI SCIEBAT; ITEM PER TREVEROS VENISSE GERMANIS IN AMICITIAM COGNOVERAT. HAEC PRIVS ILLI DETRAHENDA AVXILIA EXISTIMABAT QVAM IPSVM BELLO LACESSERET, NE DESPERATA SALVTE AVT SE IN MENAPIOS ABDERET AVT CVM TRANSRHENANIS CONGREDI COGERETVR. HOC INITO CONSILIO TOTIVS EXERCITVS IMPEDIMENTA AD LABIENVM IN TREVEROS MITTIT DVASQVE LEGIONES AD EVM PROFICISCI IVBET; IPSE CVM LEGIONIBVS EXPEDITIS QVINQVE IN MENAPIOS PROFICISCITVR. ILLI NVLLA COACTA MANV LOCI PRAESIDIO FRETI IN SILVAS PALVDESQVE CONFVGIVNT SVAQVE EODEM CONFERVNT. 

CAESAR PARTITIS COPIIS CVM GAIO FABIO LEGATO ET MARCO CRASSO QVAESTORE CELERITERQVE EFFECTIS PONTIBVS ADIT TRIPERTITO, AEDIFICIA VICOSQVE INCENDIT, MAGNO PECORIS ATQVE HOMINVM NVMERO POTITVR. QVIBVS REBVS COACTI MENAPII LEGATOS AD EVM PACIS PETENDAE CAVSA MITTVNT. ILLE OBSIDIBVS ACCEPTIS HOSTIVM SE HABITVRVM NVMERO CONFIRMAT, SI AVT AMBIORIGEM AVT EIVS LEGATOS FINIBVS SVIS RECEPISSENT. HIS CONFIRMATIS REBVS COMMIVM ATREBATEM CVM EQVITATV CVSTODIS LOCO IN MENAPIIS RELINQVIT; IPSE IN TREVEROS PROFICISCITVR. 

DVM HAEC A CAESARE GERVNTVR, TREVERI MAGNIS COACTIS PEDITATVS EQVITATVSQVE COPIIS LABIENVM CVM VNA LEGIONE, QVAE IN EORVM FINIBVS HIEMAVERAT, ADORIRI PARABANT,IAMQVE AB EO NON LONGIVS BIDVI VIA ABERANT, CVM DVAS VENISSE LEGIONES MISSV CAESARIS COGNOSCVNT. POSITIS CASTRIS A MILIBVS PASSVVM XV AVXILIA GERMANORVM EXSPECTARE CONSTITVVNT. LABIENVS HOSTIVM COGNITO CONSILIO SPERANS TEMERITATE EORVM FORE ALIQVAM DIMICANDI FACVLTATEM PRAESIDIO QVINQVE COHORTIVM IMPEDIMENTIS RELICTO CVM VIGINTI QVINQVE COHORTIBVS MAGNOQVE EQVITATV CONTRA HOSTEM PROFICISCITVR ET MILLE PASSVVM INTERMISSO SPATIO CASTRA COMMVNIT. ERAT INTER LABIENVM ATQVE HOSTEM DIFFICILI TRANSITV FLVMEN RIPISQVE PRAERVPTIS. HOC NEQVE IPSE TRANSIRE HABEBAT IN ANIMO NEQVE HOSTES TRANSITVROS EXISTIMABAT. AVGEBATVR AVXILIORVM COTIDIE SPES. LOQVITVR IN CONCILIO PALAM, QVONIAM GERMANI APPROPINQVARE DICANTVR, SESE SVAS EXERCITVSQVE FORTVNAS IN DVBIVM NON DEVOCATVRVM ET POSTERO DIE PRIMA LVCE CASTRA MOTVRVM. CELERITER HAEC AD HOSTES DEFERVNTVR,VT EX MAGNO GALLORVM EQVITVM NVMERO NONNVLLOS GALLICIS REBVS FAVERE NATVRA COGEBAT. LABIENVS NOCTV TRIBVNIS MILITVM PRIMISQVE ORDINIBVS CONVOCATIS, QVID SVI SIT CONSILI PROPONIT ET, QVO FACILIVS HOSTIBVS TIMORIS DET SVSPICIONEM, MAIORE STREPITV ET TVMVLTV, QVAM POPVLI ROMANI FERT CONSVETVDO CASTRA MOVERI IVBET. HIS REBVS FVGAE SIMILEM PROFECTIONEM EFFECIT. HAEC QVOQVE PER EXPLORATORES ANTE LVCEM IN TANTA PROPINQVITATE CASTRORVM AD HOSTES DEFERVNTVR. 

VIX AGMEN NOVISSIMVM EXTRA MVNITIONES PROCESSERAT, CVM GALLI COHORTATI INTER SE, NE SPERATAM PRAEDAM EX MANIBVS DIMITTERENT – LONGVM ESSE PER TERRITIS ROMANIS GERMANORVM AVXILIVM EXSPECTARE, NEQVE SVAM PATI DIGNITATEM VT TANTIS COPIIS TAM EXIGVAM MANVM PRAESERTIM FVGIENTEM ATQVE IMPEDITAM ADORIRI NON AVDEANT – FLVMEN TRANSIRE ET INIQVO LOCO COMMITTERE PROELIVM NON DVBITANT. QVAE FORE SVSPICATVS LABIENVS, VT OMNES CITRA FLVMEN ELICERET, EADEM VSVS SIMVLATIONE ITINERIS PLACIDE PROGREDIEBATVR. TVM PRAEMISSIS PAVLVM IMPEDIMENTIS ATQVE IN TVMVLO QVODAM COLLOCATIS "HABETIS," INQVIT, "MILITES, QVAM PETISTIS FACVLTATEM: HOSTEM IMPEDITO ATQVE INIQVO LOCO TENETIS: PRAESTATE EANDEM NOBIS DVCIBVS VIRTVTEM, QVAM SAEPE NVMERO IMPERATORI PRAESTITISTIS, ATQVE ILLVM ADESSE ET HAEC CORAM CERNERE EXISTIMATE. "SIMVL SIGNA AD HOSTEM CONVERTI ACIEMQVE DIRIGI IVBET, ET PAVCIS TVRMIS PRAESIDIO AD IMPEDIMENTA DIMISSIS RELIQVOS EQVITES AD LATERA DISPONIT. CELERITER NOSTRI CLAMORE SVBLATO PILA IN HOSTES IMMITTVNT. ILLI, VBI PRAETER SPEM QVOS FVGERE CREDEBANT INFESTIS SIGNIS AD SE IRE VIDERVNT, IMPETVM MODO FERRE NON POTVERVNT AC PRIMO CONCVRSV IN FVGAM CONIECTI PROXIMAS SILVAS PETIERVNT. QVOS LABIENVS EQVITATV CONSECTATVS, MAGNO NVMERO INTERFECTO, COMPLVRIBVS CAPTIS, PAVCIS POST DIEBVS CIVITATEM RECEPIT. NAM GERMANI QVI AVXILIO VENIEBANT PERCEPTA TREVERORVM FVGA SESE DOMVM RECEPERVNT. CVM HIS PROPINQVI INDVTIOMARI, QVI DEFECTIONIS AVCTORES FVERANT, COMITATI EOS EX CIVITATE EXCESSERVNT. CINGETORIGI, QVEM AB INITIO PERMANSISSE IN OFFICIO DEMONSTRAVIMVS, PRINCIPATVS ATQVE IMPERIVM EST TRADITVM. 

CAESAR, POSTQVAM EX MENAPIIS IN TREVEROS VENIT, DVABVS DE CAVSIS RHENVM TRANSIRE CONSTITVIT; QVARVM VNA ERAT, QVOD AVXILIA CONTRA SE TREVERIS MISERANT,ALTERA, NE AD EOS AMBIORIX RECEPTVM HABERET. HIS CONSTITVTIS REBVS PAVLVM SVPRA EVM LOCVM QVO ANTE EXERCITVM TRADVXERAT FACERE PONTEM INSTITVIT. NOTA ATQVE INSTITVTA RATIONE MAGNO MILITVM STVDIO PAVCIS DIEBVS OPVS EFFICITVR. FIRMO IN TREVERIS AD PONTEM PRAESIDIO RELICTO, NE QVIS AB HIS SVBITO MOTVS ORERETVR, RELIQVAS COPIAS EQVITATVMQVE TRADVCIT. VBII, QVI ANTE OBSIDES DEDERANT ATQVE IN DEDITIONEM VENERANT, PVRGANDI SVI CAVSA AD EVM LEGATOS MITTVNT, QVI DOCEANT NEQVE AVXILIA EX SVA CIVITATE IN TREVEROS MISSA NEQVE AB SE FIDEM LAESAM: PETVNT ATQVE ORANT VT SIBI PARCAT, NE COMMVNI ODIO GERMANORVM INNOCENTES PRO NOCENTIBVS POENAS PENDANT; SI AMPLIVS OBSIDVM VELLET, DARE POLLICENTVR. COGNITA CAESAR CAVSA REPERIT AB SVEBIS AVXILIA MISSA ESSE; VBIORVM SATISFACTIONEM ACCIPIT, ADITVS VIASQVE IN SVEBOS PERQVIRIT. 

INTERIM PAVCIS POST DIEBVS FIT AB VBIIS CERTIOR SVEBOS OMNES IN VNVM LOCVM COPIAS COGERE ATQVE EIS NATIONIBVS QVAE SVB EORVM SINT IMPERIO DENVNTIARE, VT AVXILIA PEDITATVS EQVITATVSQVE MITTANT. HIS COGNITIS REBVS REM FRVMENTARIAM PROVIDET, CASTRIS IDONEVM LOCVM DELIGIT; VBIIS IMPERAT VT PECORA DEDVCANT SVAQVE OMNIA EX AGRIS IN OPPIDA CONFERANT, SPERANS BARBAROS ATQVE IMPERITOS HOMINES INOPIA CIBARIORVM ADDVCTOS AD INIQVAM PVGNANDI CONDICIONEM POSSE DEDVCI; MANDAT, VT CREBROS EXPLORATORES IN SVEBOS MITTANT QVAEQVE APVD EOS GERANTVR COGNOSCANT. ILLI IMPERATA FACIVNT ET PAVCIS DIEBVS INTERMISSIS REFERVNT: SVEBOS OMNES, POSTEAQVAM CERTIORES NVNTII DE EXERCITV ROMANORVM VENERINT, CVM OMNIBVS SVIS SOCIORVMQVE COPIIS, QVAS COEGISSENT, PENITVS AD EXTREMOS FINES SE RECEPISSE: SILVAM ESSE IBI INFINITA MAGNITVDINE, QVAE APPELLATVR BACENIS; HANC LONGE INTRORSVS PERTINERE ET PRO NATIVO MVRO OBIECTAM CHERVSCOS AB SVEBIS SVEBOSQVE AB CHERVSCIS INIVRIIS INCVRSIONIBVSQVE PROHIBERE: AD EIVS INITIVM SILVAE SVEBOS ADVENTVM ROMANORVM EXSPECTARE CONSTITVISSE. 

QVONIAM AD HVNC LOCVM PERVENTVM EST, NON ALIENVM ESSE VIDETVR DE GALLIAE GERMANIAEQVE MORIBVS ET QVO DIFFERANT HAE NATIONES INTER SESE PROPONERE. IN GALLIA NON SOLVM IN OMNIBVS CIVITATIBVS ATQVE IN OMNIBVS PAGIS PARTIBVSQVE, SED PAENE ETIAM IN SINGVLIS DOMIBVS FACTIONES SVNT, EARVMQVE FACTIONVM PRINCIPES SVNTQVI SVMMAM AVCTORITATEM EORVM IVDICIO HABERE EXISTIMANTVR, QVORVM AD ARBITRIVM IVDICIVMQVE SVMMA OMNIVM RERVM CONSILIORVMQVE REDEAT. ITAQVE EIVS REI CAVSA ANTIQVITVS INSTITVTVM VIDETVR, NE QVIS EX PLEBE CONTRA POTENTIOREM AVXILI EGERET: SVOS ENIM QVISQVE OPPRIMI ET CIRCVMVENIRI NON PATITVR, NEQVE, ALITER SI FACIAT, VLLAM INTER SVOS HABET AVCTORITATEM. HAEC EADEM RATIO EST IN SVMMA TOTIVS GALLIAE: NAMQVE OMNES CIVITATES IN PARTES DIVISAE SVNT DVAS. 

CVM CAESAR IN GALLIAM VENIT, ALTERIVS FACTIONIS PRINCIPES ERANT AEDVI, ALTERIVS SEQVANI. HI CVM PER SE MINVS VALERENT, QVOD SVMMA AVCTORITAS ANTIQVITVS ERAT IN AEDVIS MAGNAEQVE EORVM ERANT CLIENTELAE, GERMANOS ATQVE ARIOVISTVM SIBI ADIVNXERANT EOSQVE AD SE MAGNIS IACTVRIS POLLICITATIONIBVSQVE PERDVXERANT. PROELIIS VERO COMPLVRIBVS FACTIS SECVNDIS ATQVE OMNI NOBILITATE AEDVORVM INTERFECTA TANTVM POTENTIA ANTECESSERANT,VT MAGNAM PARTEM CLIENTIVM AB AEDVIS AD SE TRADVCERENT OBSIDESQVE AB EIS PRINCIPVM FILIOS ACCIPERENT ET PVBLICE IVRARE COGERENT NIHIL SE CONTRA SEQVANOS CONSILI INITVROS ET PARTEM FINITIMI AGRI PER VIM OCCVPATAM POSSIDERENT GALLIAEQVE TOTIVS PRINCIPATVM OBTINERENT. QVA NECESSITATE ADDVCTVS DIVICIACVS AVXILI PETENDI CAVSA ROMAM AD SENATVM PROFECTVS INFECTA RE REDIERAT. ADVENTV CAESARIS FACTA COMMVTATIONE RERVM, OBSIDIBVS AEDVIS REDDITIS, VETERIBVS CLIENTELIS RESTITVTIS, NOVIS PER CAESAREM COMPARATIS, QVOD HI, QVI SE AD EORVM AMICITIAM ADGREGAVERANT,MELIORE CONDICIONE ATQVE AEQVIORE IMPERIO SE VTI VIDEBANT, RELIQVIS REBVS EORVM GRATIA DIGNITATEQVE AMPLIFICATA SEQVANI PRINCIPATVM DIMISERANT. IN EORVM LOCVM REMI SVCCESSERANT: QVOS QVOD ADAEQVARE APVD CAESAREM GRATIA INTELLEGEBATVR, EI, QVI PROPTER VETERES INIMICITIAS NVLLO MODO CVM AEDVIS CONIVNGI POTERANT, SE REMIS IN CLIENTELAM DICABANT. HOS ILLI DILIGENTER TVEBANTVR: ITA ET NOVAM ET REPENTE COLLECTAM AVCTORITATEM TENEBANT. EO TVM STATV RES ERAT, VT LONGE PRINCIPES HABERENTVR AEDVI, SECVNDVM LOCVM DIGNITATIS REMI OBTINERENT. 

IN OMNI GALLIA EORVM HOMINVM, QVI ALIQVO SVNT NVMERO ATQVE HONORE, GENERA SVNT DVO. NAM PLEBES PAENE SERVORVM HABETVR LOCO, QVAE NIHIL AVDET PER SE, NVLLO ADHIBETVR CONSILIO. PLERIQVE, CVM AVT AERE ALIENO AVT MAGNITVDINE TRIBVTORVM AVT INIVRIA POTENTIORVM PREMVNTVR, SESE IN SERVITVTEM DICANT NOBILIBVS: IN HOS EADEM OMNIA SVNT IVRA, QVAE DOMINIS IN SERVOS. SED DE HIS DVOBVS GENERIBVS ALTERVM EST DRVIDVM, ALTERVM EQVITVM. ILLI REBVS DIVINIS INTERSVNT, SACRIFICIA PVBLICA AC PRIVATA PROCVRANT, RELIGIONES INTERPRETANTVR: AD HOS MAGNVS ADVLESCENTIVM NVMERVS DISCIPLINAE CAVSA CONCVRRIT, MAGNOQVE HI SVNT APVD EOS HONORE. NAM FERE DE OMNIBVS CONTROVERSIIS PVBLICIS PRIVATISQVE CONSTITVVNT, ET,SI QVOD EST ADMISSVM FACINVS, SI CAEDES FACTA, SI DE HEREDITATE, DE FINIBVS CONTROVERSIA EST, IDEM DECERNVNT, PRAEMIA POENASQVE CONSTITVVNT; SI QVI AVT PRIVATVS AVT POPVLVS EORVM DECRETO NON STETIT, SACRIFICIIS INTERDICVNT. HAEC POENA APVD EOS EST GRAVISSIMA. QVIBVS ITA EST INTERDICTVM, HI NVMERO IMPIORVM AC SCELERATORVM HABENTVR, HIS OMNES DECEDVNT, ADITVM SERMONEMQVE DEFVGIVNT, NE QVID EX CONTAGIONE INCOMMODI ACCIPIANT, NEQVE HIS PETENTIBVS IVS REDDITVR NEQVE HONOS VLLVS COMMVNICATVR. HIS AVTEM OMNIBVS DRVIDIBVS PRAEEST VNVS, QVI SVMMAM INTER EOS HABET AVCTORITATEM. HOC MORTVO AVT SI QVI EX RELIQVIS EXCELLIT DIGNITATE SVCCEDIT, AVT, SI SVNT PLVRES PARES, SVFFRAGIO DRVIDVM, NONNVMQVAM ETIAM ARMIS DE PRINCIPATV CONTENDVNT. HI CERTO ANNI TEMPORE IN FINIBVS CARNVTVM, QVAE REGIO TOTIVS GALLIAE MEDIA HABETVR, CONSIDVNT IN LOCO CONSECRATO. HVC OMNES VNDIQVE, QVI CONTROVERSIAS HABENT, CONVENIVNT EORVMQVE DECRETIS IVDICIISQVE PARENT. DISCIPLINA IN BRITANNIA REPERTA ATQVE INDE IN GALLIAM TRANSLATA ESSE EXISTIMATVR,ET NVNC, QVI DILIGENTIVS EAM REM COGNOSCERE VOLVNT, PLERVMQVE ILLO DISCENDI CAVSA PROFICISCVNTVR. 

DRVIDES A BELLO ABESSE CONSVERVNT NEQVE TRIBVTA VNA CVM RELIQVIS PENDVNT; MILITIAE VACATIONEM OMNIVMQVE RERVM HABENT IMMVNITATEM. TANTIS EXCITATI PRAEMIIS ET SVA SPONTE MVLTI IN DISCIPLINAM CONVENIVNT ET A PARENTIBVS PROPINQVISQVE MITTVNTVR. MAGNVM IBI NVMERVM VERSVVM EDISCERE DICVNTVR. ITAQVE ANNOS NONNVLLI VICENOS IN DISCIPLINA PERMANENT. NEQVE FAS ESSE EXISTIMANT EA LITTERIS MANDARE, CVM IN RELIQVIS FERE REBVS, PVBLICIS PRIVATISQVE RATIONIBVS GRAECIS LITTERIS VTANTVR. ID MIHI DVABVS DE CAVSIS INSTITVISSE VIDENTVR, QVOD NEQVE IN VVLGVM DISCIPLINAM EFFERRI VELINT NEQVE EOS, QVI DISCVNT, LITTERIS CONFISOS MINVS MEMORIAE STVDERE: QVOD FERE PLERISQVE ACCIDIT, VT PRAESIDIO LITTERARVM DILIGENTIAM IN PERDISCENDO AC MEMORIAM REMITTANT. IN PRIMIS HOC VOLVNT PERSVADERE, NON INTERIRE ANIMAS, SED AB ALIIS POST MORTEM TRANSIRE AD ALIOS, ATQVE HOC MAXIME AD VIRTVTEM EXCITARI PVTANT METV MORTIS NEGLECTO. MVLTA PRAETEREA DE SIDERIBVS ATQVE EORVM MOTV, DE MVNDI AC TERRARVM MAGNITVDINE, DE RERVM NATVRA, DE DEORVM IMMORTALIVM VI AC POTESTATE DISPVTANT ET IVVENTVTI TRADVNT. 

ALTERVM GENVS EST EQVITVM. HI, CVM EST VSVS ATQVE ALIQVOD BELLVM INCIDIT (QVOD FERE ANTE CAESARIS ADVENTVM QVOTANNIS ACCIDERE SOLEBAT, VTI AVT IPSI INIVRIAS INFERRENT AVT ILLATAS PROPVLSARENT), OMNES IN BELLO VERSANTVR,ATQVE EORVM VT QVISQVE EST GENERE COPIISQVE AMPLISSIMVS, ITA PLVRIMOS CIRCVM SE AMBACTOS CLIENTESQVE HABET. HANC VNAM GRATIAM POTENTIAMQVE NOVERVNT. 

NATIO EST OMNIS GALLORVM ADMODVM DEDITA RELIGIONIBVS,ATQVE OB EAM CAVSAM, QVI SVNT ADFECTI GRAVIORIBVS MORBIS QVIQVE IN PROELIIS PERICVLISQVE VERSANTVR, AVT PRO VICTIMIS HOMINES IMMOLANT AVT SE IMMOLATVROS VOVENT ADMINISTRISQVE AD EA SACRIFICIA DRVIDIBVS VTVNTVR, QVOD, PRO VITA HOMINIS NISI HOMINIS VITA REDDATVR,NON POSSE DEORVM IMMORTALIVM NVMEN PLACARI ARBITRANTVR, PVBLICEQVE EIVSDEM GENERIS HABENT INSTITVTA SACRIFICIA. ALII IMMANI MAGNITVDINE SIMVLACRA HABENT,QVORVM CONTEXTA VIMINIBVS MEMBRA VIVIS HOMINIBVS COMPLENT; QVIBVS SVCCENSIS CIRCVMVENTI FLAMMA EXANIMANTVR HOMINES. SVPPLICIA EORVM QVI IN FVRTO AVT IN LATROCINIO AVT ALIQVA NOXIA SINT COMPREHENSI GRATIORA DIS IMMORTALIBVS ESSE ARBITRANTVR; SED, CVM EIVS GENERIS COPIA DEFECIT, ETIAM AD INNOCENTIVM SVPPLICIA DESCENDVNT. 

DEVM MAXIME MERCVRIVM COLVNT. HVIVS SVNT PLVRIMA SIMVLACRA: HVNC OMNIVM INVENTOREM ARTIVM FERVNT, HVNC VIARVM ATQVE ITINERVM DVCEM, HVNC AD QVAESTVS PECVNIAE MERCATVRASQVE HABERE VIM MAXIMAM ARBITRANTVR. POST HVNC APOLLINEM ET MARTEM ET IOVEM ET MINERVAM. DE HIS EANDEM FERE, QVAM RELIQVAE GENTES, HABENT OPINIONEM: APOLLINEM MORBOS DEPELLERE, MINERVAM OPERVM ATQVE ARTIFICIORVM INITIA TRADERE, IOVEM IMPERIVM CAELESTIVM TENERE, MARTEM BELLA REGERE. HVIC, CVM PROELIO DIMICARE CONSTITVERVNT, EA QVAE BELLO CEPERINT PLERVMQVE DEVOVENT: CVM SVPERAVERVNT, ANIMALIA CAPTA IMMOLANT RELIQVASQVE RES IN VNVM LOCVM CONFERVNT. MVLTIS IN CIVITATIBVS HARVM RERVM EXSTRVCTOS TVMVLOS LOCIS CONSECRATIS CONSPICARI LICET; NEQVE SAEPE ACCIDIT, VT NEGLECTA QVISPIAM RELIGIONE AVT CAPTA APVD SE OCCVLTARE AVT POSITA TOLLERE AVDERET, GRAVISSIMVMQVE EI REI SVPPLICIVM CVM CRVCIATV CONSTITVTVM EST. 

GALLI SE OMNES AB DITE PATRE PROGNATOS PRAEDICANT IDQVE AB DRVIDIBVS PRODITVM DICVNT. OB EAM CAVSAM SPATIA OMNIS TEMPORIS NON NVMERO DIERVM SED NOCTIVM FINIVNT; DIES NATALES ET MENSVM ET ANNORVM INITIA SIC OBSERVANT VT NOCTEM DIES SVBSEQVATVR. IN RELIQVIS VITAE INSTITVTIS HOC FERE AB RELIQVIS DIFFERVNT, QVOD SVOS LIBEROS, NISI CVM ADOLEVERVNT, VT MVNVS MILITIAE SVSTINERE POSSINT, PALAM AD SE ADIRE NON PATIVNTVR FILIVMQVE PVERILI AETATE IN PVBLICO IN CONSPECTV PATRIS ADSISTERE TVRPE DVCVNT. 

VIRI, QVANTAS PECVNIAS AB VXORIBVS DOTIS NOMINE ACCEPERVNT, TANTAS EX SVIS BONIS AESTIMATIONE FACTA CVM DOTIBVS COMMVNICANT. HVIVS OMNIS PECVNIAE CONIVNCTIM RATIO HABETVR FRVCTVSQVE SERVANTVR: VTER EORVM VITA SVPERARIT, AD EVM PARS VTRIVSQVE CVM FRVCTIBVS SVPERIORVM TEMPORVM PERVENIT. VIRI IN VXORES, SICVTI IN LIBEROS, VITAE NECISQVE HABENT POTESTATEM; ET CVM PATERFAMILIAE ILLVSTRIORE LOCO NATVS DECESSIT, EIVS PROPINQVI CONVENIVNT ET, DE MORTE SI RES IN SVSPICIONEM VENIT, DE VXORIBVS IN SERVILEM MODVM QVAESTIONEM HABENT ET, SI COMPERTVM EST, IGNI ATQVE OMNIBVS TORMENTIS EXCRVCIATAS INTERFICIVNT. FVNERA SVNT PRO CVLTV GALLORVM MAGNIFICA ET SVMPTVOSA; OMNIAQVE QVAE VIVIS CORDI FVISSE ARBITRANTVR IN IGNEM INFERVNT, ETIAM ANIMALIA, AC PAVLO SVPRA HANC MEMORIAM SERVI ET CLIENTES, QVOS AB EIS DILECTOS ESSE CONSTABAT, IVSTIS FVNERIBVS CONFECTIS VNA CREMABANTVR. 

QVAE CIVITATES COMMODIVS SVAM REM PVBLICAM ADMINISTRARE EXISTIMANTVR, HABENT LEGIBVS SANCTVM, SI QVIS QVID DE RE PVBLICA A FINITIMIS RVMORE AVT FAMA ACCEPERIT, VTI AD MAGISTRATVM DEFERAT NEVE CVM QVO ALIO COMMVNICET,QVOD SAEPE HOMINES TEMERARIOS ATQVE IMPERITOS FALSIS RVMORIBVS TERRERI ET AD FACINVS IMPELLI ET DE SVMMIS REBVS CONSILIVM CAPERE COGNITVM EST. MAGISTRATVS QVAE VISA SVNT OCCVLTANT QVAEQVE ESSE EX VSV IVDICAVERVNT MVLTITVDINI PRODVNT. DE RE PVBLICA NISI PER CONCILIVM LOQVI NON CONCEDITVR. 

GERMANI MVLTVM AB HAC CONSVETVDINE DIFFERVNT. NAM NEQVE DRVIDES HABENT, QVI REBVS DIVINIS PRAESINT, NEQVE SACRIFICIIS STVDENT. DEORVM NVMERO EOS SOLOS DVCVNT, QVOS CERNVNT ET QVORVM APERTE OPIBVS IVVANTVR, SOLEM ET VVLCANVM ET LVNAM, RELIQVOS NE FAMA QVIDEM ACCEPERVNT. VITA OMNIS IN VENATIONIBVS ATQVE IN STVDIIS REI MILITARIS CONSISTIT: AB PARVVLIS LABORI AC DVRITIAE STVDENT. QVI DIVTISSIME IMPVBERES PERMANSERVNT,MAXIMAM INTER SVOS FERVNT LAVDEM: HOC ALI STATVRAM, ALI VIRES NERVOSQVE CONFIRMARI PVTANT. INTRA ANNVM VERO VICESIMVM FEMINAE NOTITIAM HABVISSE IN TVRPISSIMIS HABENT REBVS; CVIVS REI NVLLA EST OCCVLTATIO, QVOD ET PROMISCVE IN FLVMINIBVS PERLVVNTVR ET PELLIBVS AVT PARVIS RENONVM TEGIMENTIS VTVNTVR MAGNA CORPORIS PARTE NVDA. 

AGRICVLTVRAE NON STVDENT, MAIORQVE PARS EORVM VICTVS IN LACTE, CASEO, CARNE CONSISTIT. NEQVE QVISQVAM AGRI MODVM CERTVM AVT FINES HABET PROPRIOS; SED MAGISTRATVS AC PRINCIPES IN ANNOS SINGVLOS GENTIBVS COGNATIONIBVSQVE HOMINVM, QVI VNA COIERVNT, QVANTVM ET QVO LOCO VISVM EST AGRI ATTRIBVVNT ATQVE ANNO POST ALIO TRANSIRE COGVNT. EIVS REI MVLTAS ADFERVNT CAVSAS: NE ADSIDVA CONSVETVDINE CAPTI STVDIVM BELLI GERENDI AGRICVLTVRA COMMVTENT; NE LATOS FINES PARARE STVDEANT, POTENTIORESQVE HVMILIORES POSSESSIONIBVS EXPELLANT; NE ACCVRATIVS AD FRIGORA ATQVE AESTVS VITANDOS AEDIFICENT; NE QVA ORIATVR PECVNIAE CVPIDITAS, QVA EX RE FACTIONES DISSENSIONESQVE NASCVNTVR; VT ANIMI AEQVITATE PLEBEM CONTINEANT, CVM SVAS QVISQVE OPES CVM POTENTISSIMIS AEQVARI VIDEAT. 

CIVITATIBVS MAXIMA LAVS EST QVAM LATISSIME CIRCVM SE VASTATIS FINIBVS SOLITVDINES HABERE. HOC PROPRIVM VIRTVTIS EXISTIMANT, EXPVLSOS AGRIS FINITIMOS CEDERE, NEQVE QVEMQVAM PROPE AVDERE CONSISTERE; SIMVL HOC SE FORE TVTIORES ARBITRANTVR REPENTINAE INCVRSIONIS TIMORE SVBLATO. CVM BELLVM CIVITAS AVT ILLA TVM DEFENDIT AVT INFERT, MAGISTRATVS, QVI EI BELLO PRAESINT, VT VITAE NECISQVE HABEANT POTESTATEM, DELIGVNTVR. IN PACE NVLLVS EST COMMVNIS MAGISTRATVS, SED PRINCIPES REGIONVM ATQVE PAGORVM INTER SVOS IVS DICVNT CONTROVERSIASQVE MINVVNT. LATROCINIA NVLLAM HABENT INFAMIAM, QVAE EXTRA FINES CVIVSQVE CIVITATIS FIVNT, ATQVE EA IVVENTVTIS EXERCENDAE AC DESIDIAE MINVENDAE CAVSA FIERI PRAEDICANT. ATQVE VBI QVIS EX PRINCIPIBVS IN CONCILIO DIXIT SE DVCEM FORE, QVI SEQVI VELINT, PROFITEANTVR, CONSVRGVNT EI QVI ET CAVSAM ET HOMINEM PROBANT SVVMQVE AVXILIVM POLLICENTVR ATQVE AB MVLTITVDINE COLLAVDANTVR: QVI EX HIS SECVTI NON SVNT, IN DESERTORVM AC PRODITORVM NVMERO DVCVNTVR, OMNIVMQVE HIS RERVM POSTEA FIDES DEROGATVR. HOSPITEM VIOLARE FAS NON PVTANT; QVI QVACVMQVE DE CAVSA AD EOS VENERVNT, AB INIVRIA PROHIBENT, SANCTOS HABENT, HISQVE OMNIVM DOMVS PATENT VICTVSQVE COMMVNICATVR. 

AC FVIT ANTEA TEMPVS, CVM GERMANOS GALLI VIRTVTE SVPERARENT, VLTRO BELLA INFERRENT, PROPTER HOMINVM MVLTITVDINEM AGRIQVE INOPIAM TRANS RHENVM COLONIAS MITTERENT. ITAQVE EA QVAE FERTILISSIMA GERMANIAE SVNT LOCA CIRCVM HERCYNIAM SILVAM, QVAM ERATOSTHENI ET QVIBVSDAM GRAECIS FAMA NOTAM ESSE VIDEO, QVAM ILLI ORCYNIAM APPELLANT, VOLCAE TECTOSAGES OCCVPAVERVNT ATQVE IBI CONSEDERVNT; QVAE GENS AD HOC TEMPVS HIS SEDIBVS SESE CONTINET SVMMAMQVE HABET IVSTITIAE ET BELLICAE LAVDIS OPINIONEM. NVNC QVOD IN EADEM INOPIA, EGESTATE, PATIENTIA QVA GERMANI PERMANENT, EODEM VICTV ET CVLTV CORPORIS VTVNTVR; GALLIS AVTEM PROVINCIARVM PROPINQVITAS ET TRANSMARINARVM RERVM NOTITIA MVLTA AD COPIAM ATQVE VSVS LARGITVR,PAVLATIM ADSVEFACTI SVPERARI MVLTISQVE VICTI PROELIIS NE SE QVIDEM IPSI CVM ILLIS VIRTVTE COMPARANT. 

HVIVS HERCYNIAE SILVAE, QVAE SVPRA DEMONSTRATA EST, LATITVDO NOVEM DIERVM ITER EXPEDITO PATET: NON ENIM ALITER FINIRI POTEST, NEQVE MENSVRAS ITINERVM NOVERVNT. ORITVR AB HELVETIORVM ET NEMETVM ET RAVRACORVM FINIBVS RECTAQVE FLVMINIS DANVBI REGIONE PERTINET AD FINES DACORVM ET ANARTIVM; HINC SE FLECTIT SINISTRORSVS DIVERSIS AB FLVMINE REGIONIBVS MVLTARVMQVE GENTIVM FINES PROPTER MAGNITVDINEM ADTINGIT; NEQVE QVISQVAM EST HVIVS GERMANIAE, QVI SE AVT ADISSE AD INITIVM EIVS SILVAE DICAT, CVM DIERVM ITER LX PROCESSERIT, AVT, QVO EX LOCO ORIATVR, ACCEPERIT: MVLTAQVE IN EA GENERA FERARVM NASCI CONSTAT, QVAE RELIQVIS IN LOCIS VISA NON SINT; EX QVIBVS QVAE MAXIME DIFFERANT AB CETERIS ET MEMORIAE PRODENDA VIDEANTVR HAEC SVNT. 

EST BOS CERVI FIGVRA, CVIVS A MEDIA FRONTE INTER AVRES VNVM CORNV EXSISTIT EXCELSIVS MAGISQVE DIRECTVM HIS, QVAE NOBIS NOTA SVNT, CORNIBVS: AB EIVS SVMMO SICVT PALMAE RAMIQVE LATE DIFFVNDVNTVR. EADEM EST FEMINAE MARISQVE NATVRA, EADEM FORMA MAGNITVDOQVE CORNVVM. 

SVNT ITEM, QVAE APPELLANTVR ALCES. HARVM EST CONSIMILIS CAPRIS FIGVRA ET VARIETAS PELLIVM, SED MAGNITVDINE PAVLO ANTECEDVNT MVTILAEQVE SVNT CORNIBVS ET CRVRA SINE NODIS ARTICVLISQVE HABENTNEQVE QVIETIS CAVSA PROCVMBVNT NEQVE, SI QVO ADFLICTAE CASV CONCIDERVNT, ERIGERE SESE AVT SVBLEVARE POSSVNT. HIS SVNT ARBORES PRO CVBILIBVS: AD EAS SE APPLICANT ATQVE ITA PAVLVM MODO RECLINATAE QVIETEM CAPIVNT. QVARVM EX VESTIGIIS CVM EST ANIMADVERSVM A VENATORIBVS, QVO SE RECIPERE CONSVERINT, OMNES EO LOCO AVT AB RADICIBVS SVBRVVNT AVT ACCIDVNT ARBORES, TANTVM VT SVMMA SPECIES EARVM STANTIVM RELINQVATVR. HVC CVM SE CONSVETVDINE RECLINAVERVNT,INFIRMAS ARBORES PONDERE ADFLIGVNT ATQVE VNA IPSAE CONCIDVNT. 

TERTIVM EST GENVS EORVM, QVI VRI APPELLANTVR. HI SVNT MAGNITVDINE PAVLO INFRA ELEPHANTOS, SPECIE ET COLORE ET FIGVRA TAVRI. MAGNA VIS EORVM EST ET MAGNA VELOCITAS, NEQVE HOMINI NEQVE FERAE QVAM CONSPEXERVNT PARCVNT. HOS STVDIOSE FOVEIS CAPTOS INTERFICIVNT. HOC SE LABORE DVRANT ADVLESCENTES ATQVE HOC GENERE VENATIONIS EXERCENT, ET QVI PLVRIMOS EX HIS INTERFECERVNT, RELATIS IN PVBLICVM CORNIBVS, QVAE SINT TESTIMONIO, MAGNAM FERVNT LAVDEM. SED ADSVESCERE AD HOMINES ET MANSVEFIERI NE PARVVLI QVIDEM EXCEPTI POSSVNT. AMPLITVDO CORNVVM ET FIGVRA ET SPECIES MVLTVM A NOSTRORVM BOVM CORNIBVS DIFFERT. HAEC STVDIOSE CONQVISITA AB LABRIS ARGENTO CIRCVMCLVDVNT ATQVE IN AMPLISSIMIS EPVLIS PRO POCVLIS VTVNTVR. 

CAESAR, POSTQVAM PER VBIOS EXPLORATORES COMPERIT SVEBOS SESE IN SILVAS RECEPISSE, INOPIAM FRVMENTI VERITVS, QVOD, VT SVPRA DEMONSTRAVIMVS, MINIME OMNES GERMANI AGRICVLTVRAE STVDENT, CONSTITVIT NON PROGREDI LONGIVS; SED,NE OMNINO METVM REDITVS SVI BARBARIS TOLLERET ATQVE VT EORVM AVXILIA TARDARET, REDVCTO EXERCITV PARTEM VLTIMAM PONTIS,QVAE RIPAS VBIORVM CONTINGEBAT, IN LONGITVDINEM PEDVM DVCENTORVM RESCINDIT ATQVE IN EXTREMO PONTE TVRRIM TABVLATORVM QVATTVOR CONSTITVIT PRAESIDIVMQVE COHORTIVM DVODECIM PONTIS TVENDI CAVSA PONIT MAGNISQVE EVM LOCVM MVNITIONIBVS FIRMAT. EI LOCO PRAESIDIOQVE GAIVM VOLCATIVM TVLLVM ADVLESCENTEM PRAEFECIT. IPSE, CVM MATVRESCERE FRVMENTA INCIPERENT, AD BELLVM AMBIORIGIS PROFECTVS PER ARDVENNAM SILVAM, QVAE EST TOTIVS GALLIAE MAXIMA ATQVE AB RIPIS RHENI FINIBVSQVE TREVERORVM AD NERVIOS PERTINET MILIBVSQVE AMPLIVS QVINGENTIS IN LONGITVDINEM PATET, LVCIVM MINVCIVM BASILVM CVM OMNI EQVITATV PRAEMITTIT, SI QVID CELERITATE ITINERIS ATQVE OPPORTVNITATE TEMPORIS PROFICERE POSSIT; MONET, VT IGNES IN CASTRIS FIERI PROHIBEAT, NE QVA EIVS ADVENTVS PROCVL SIGNIFICATIO FIAT: SESE CONFESTIM SVBSEQVI DICIT. 

BASILVS, VT IMPERATVM EST, FACIT. CELERITER CONTRAQVE OMNIVM OPINIONEM CONFECTO ITINERE MVLTOS IN AGRIS INOPINANTES DEPREHENDIT: EORVM INDICIO AD IPSVM AMBIORIGEM CONTENDIT, QVO IN LOCO CVM PAVCIS EQVITIBVS ESSE DICEBATVR. MVLTVM CVM IN OMNIBVS REBVS TVM IN RE MILITARI POTEST FORTVNA. NAM <SICVT> MAGNO ACCIDIT CASV VT IN IPSVM INCAVTVM ETIAM ATQVE IMPARATVM INCIDERET, PRIVSQVE EIVS ADVENTVS AB OMNIBVS VIDERETVR, QVAM FAMA AC NVNTIVS ADFERRETVR: SIC MAGNAE FVIT FORTVNAE OMNI MILITARI INSTRVMENTO, QVOD CIRCVM SE HABEBAT, EREPTO, RAEDIS EQVISQVE COMPREHENSIS IPSVM EFFVGERE MORTEM. SED HOC QVOQVE FACTVM EST,QVOD AEDIFICIO CIRCVMDATO SILVA, VT SVNT FERE DOMICILIA GALLORVM, QVI VITANDI AESTVS CAVSA PLERVMQVE SILVARVM ATQVE FLVMINVM PETVNT PROPINQVITATES, COMITES FAMILIARESQVE EIVS ANGVSTO IN LOCO PAVLISPER EQVITVM NOSTRORVM VIM SVSTINVERVNT. HIS PVGNANTIBVS ILLVM IN EQVVM QVIDAM EX SVIS INTVLIT: FVGIENTEM SILVAE TEXERVNT. SIC ET AD SVBEVNDVM PERICVLVM ET AD VITANDVM MVLTVM FORTVNA VALVIT. 

AMBIORIX COPIAS SVAS IVDICIONE NON CONDVXERIT, QVOD PROELIO DIMICANDVM NON EXISTIMARIT, AN TEMPORE EXCLVSVS ET REPENTINO EQVITVM ADVENTV PROHIBITVS, CVM RELIQVVM EXERCITVM SVBSEQVI CREDERET, DVBIVM EST. SED CERTE DIMISSIS PER AGROS NVNTIIS SIBI QVEMQVE CONSVLERE IVSSIT. QVORVM PARS IN ARDVENNAM SILVAM, PARS IN CONTINENTES PALVDES PROFVGIT; QVI PROXIMI OCEANO FVERVNT, HIS INSVLIS SESE OCCVLTAVERVNT, QVAS AESTVS EFFICERE CONSVERVNT: MVLTI EX SVIS FINIBVS EGRESSI SE SVAQVE OMNIA ALIENISSIMIS CREDIDERVNT. CATVVOLCVS, REX DIMIDIAE PARTIS EBVRONVM, QVI VNA CVM AMBIORIGE CONSILIVM INIERAT, AETATE IAM CONFECTVS, CVM LABOREM AVT BELLI AVT FVGAE FERRE NON POSSET, OMNIBVS PRECIBVS DETESTATVS AMBIORIGEM, QVI EIVS CONSILII AVCTOR FVISSET, TAXO, CVIVS MAGNA IN GALLIA GERMANIAQVE COPIA EST, SE EXANIMAVIT. 

SEGNI CONDRVSIQVE, EX GENTE ET NVMERO GERMANORVM, QVI SVNT INTER EBVRONES TREVEROSQVE, LEGATOS AD CAESAREM MISERVNT ORATVM, NE SE IN HOSTIVM NVMERO DVCERET NEVE OMNIVM GERMANORVM, QVI ESSENT CITRA RHENVM, VNAM ESSE CAVSAM IVDICARET: NIHIL SE DE BELLO COGITAVISSE, NVLLA AMBIORIGI AVXILIA MISISSE. CAESAR EXPLORATA RE QVAESTIONE CAPTIVORVM, SI QVI AD EOS EBVRONES EX FVGA CONVENISSENT, AD SE VT REDVCERENTVR, IMPERAVIT; SI ITA FECISSENT, FINES EORVM SE VIOLATVRVM NEGAVIT. TVM COPIIS IN TRES PARTES DISTRIBVTIS IMPEDIMENTA OMNIVM LEGIONVM ADVATVCAM CONTVLIT. ID CASTELLI NOMEN EST. HOC FERE EST IN MEDIIS EBVRONVM FINIBVS, VBI TITVRIVS ATQVE AVRVNCVLEIVS HIEMANDI CAVSA CONSEDERANT. HVNC CVM RELIQVIS REBVS LOCVM PROBABAT, TVM QVOD SVPERIORIS ANNI MVNITIONES INTEGRAE MANEBANT, VT MILITVM LABOREM SVBLEVARET. PRAESIDIO IMPEDIMENTIS LEGIONEM QVARTAMDECIMAM RELIQVIT, VNAM EX EIS TRIBVS, QVAS PROXIME CONSCRIPTAS EX ITALIA TRADVXERAT. EI LEGIONI CASTRISQVE QVINTVM TVLLIVM CICERONEM PRAEFICIT DVCENTOSQVE EQVITES ATTRIBVIT. 

PARTITO EXERCITV TITVM LABIENVM CVM LEGIONIBVS TRIBVS AD OCEANVM VERSVS IN EAS PARTES QVAE MENAPIOS ATTINGVNT PROFICISCI IVBET; GAIVM TREBONIVM CVM PARI LEGIONVM NVMERO AD EAM REGIONEM QVAE AD ADVATVCOS ADIACET DEPOPVLANDAM MITTIT; IPSE CVM RELIQVIS TRIBVS AD FLVMEN SCALDEM, QVOD INFLVIT IN MOSAM, EXTREMASQVE ARDVENNAE PARTIS IRE CONSTITVIT, QVO CVM PAVCIS EQVITIBVS PROFECTVM AMBIORIGEM AVDIEBAT. DISCEDENS POST DIEM SEPTIMVM SESE REVERSVRVM CONFIRMAT; QVAM AD DIEM EI LEGIONI QVAE IN PRAESIDIO RELINQVEBATVR DEBERI FRVMENTVM SCIEBAT. LABIENVM TREBONIVMQVE HORTATVR, SI REI PVBLICAE COMMODO FACERE POSSINT, AD EVM DIEM REVERTANTVR, VT RVRSVS COMMVNICATO CONSILIO EXPLORATISQVE HOSTIVM RATIONIBVS ALIVD INITIVM BELLI CAPERE POSSINT. 

ERAT, VT SVPRA DEMONSTRAVIMVS, MANVS CERTA NVLLA, NON OPPIDVM, NON PRAESIDIVM, QVOD SE ARMIS DEFENDERET, SED IN OMNES PARTES DISPERSA MVLTITVDO. VBI CVIQVE AVT VALLES ABDITA AVT LOCVS SILVESTRIS AVT PALVS IMPEDITA SPEM PRAESIDI AVT SALVTIS ALIQVAM OFFEREBAT, CONSEDERAT. HAEC LOCA VICINITATIBVS ERANT NOTA, MAGNAMQVE RES DILIGENTIAM REQVIREBAT NON IN SVMMA EXERCITVS TVENDA (NVLLVM ENIM POTERAT VNIVERSIS <A> PERTERRITIS AC DISPERSIS PERICVLVM ACCIDERE), SED IN SINGVLIS MILITIBVS CONSERVANDIS; QVAE TAMEN EX PARTE RES AD SALVTEM EXERCITVS PERTINEBAT. NAM ET PRAEDAE CVPIDITAS MVLTOS LONGIVS EVOCABAT, ET SILVAE INCERTIS OCCVLTISQVE ITINERIBVS CONFERTOS ADIRE PROHIBEBANT. SI NEGOTIVM CONFICI STIRPEMQVE HOMINVM SCELERATORVM INTERFICI VELLET, DIMITTENDAE PLVRES MANVS DIDVCENDIQVE ERANT MILITES; SI CONTINERE AD SIGNA MANIPVLOS VELLET, VT INSTITVTA RATIO ET CONSVETVDO EXERCITVS ROMANI POSTVLABAT, LOCVS IPSE ERAT PRAESIDIO BARBARIS, NEQVE EX OCCVLTO INSIDIANDI ET DISPERSOS CIRCVMVENIENDI SINGVLIS DEERAT AVDACIA. VT IN EIVSMODI DIFFICVLTATIBVS, QVANTVM DILIGENTIA PROVIDERI POTERAT PROVIDEBATVR, VT POTIVS IN NOCENDO ALIQVID PRAETERMITTERETVR, ETSI OMNIVM ANIMI AD VLCISCENDVM ARDEBANT, QVAM CVM ALIQVO MILITVM DETRIMENTO NOCERETVR. DIMITTIT AD FINITIMAS CIVITATES NVNTIOS CAESAR: OMNES AD SE VOCAT SPE PRAEDAE AD DIRIPIENDOS EBVRONES, VT POTIVS IN SILVIS GALLORVM VITA QVAM LEGIONARIVS MILES PERICLITETVR, SIMVL VT MAGNA MVLTITVDINE CIRCVMFVSA PRO TALI FACINORE STIRPS AC NOMEN CIVITATIS TOLLATVR. MAGNVS VNDIQVE NVMERVS CELERITER CONVENIT. 

HAEC IN OMNIBVS EBVRONVM PARTIBVS GEREBANTVR, DIESQVE APPETEBAT SEPTIMVS, QVEM AD DIEM CAESAR AD IMPEDIMENTA LEGIONEMQVE REVERTI CONSTITVERAT. HIC QVANTVM IN BELLO FORTVNA POSSIT ET QVANTOS ADFERAT CASVS COGNOSCI POTVIT. DISSIPATIS AC PERTERRITIS HOSTIBVS, VT DEMONSTRAVIMVS, MANVS ERAT NVLLA QVAE PARVAM MODO CAVSAM TIMORIS ADFERRET. TRANS RHENVM AD GERMANOS PERVENIT FAMA, DIRIPI EBVRONES ATQVE VLTRO OMNES AD PRAEDAM EVOCARI. COGVNT EQVITVM DVO MILIA SVGAMBRI, QVI SVNT PROXIMI RHENO, A QVIBVS RECEPTOS EX FVGA TENCTEROS ATQVE VSIPETES SVPRA DOCVIMVS. TRANSEVNT RHENVM NAVIBVS RATIBVSQVE TRIGINTA MILIBVS PASSVVM INFRA EVM LOCVM, VBI PONS ERAT PERFECTVS PRAESIDIVMQVE AB CAESARE RELICTVM: PRIMOS EBVRONVM FINES ADEVNT; MVLTOS EX FVGA DISPERSOS EXCIPIVNT, MAGNO PECORIS NVMERO, CVIVS SVNT CVPIDISSIMI BARBARI, POTIVNTVR. INVITATI PRAEDA LONGIVS PROCEDVNT. NON HOS PALVS IN BELLO LATROCINIISQVE NATOS, NON SILVAE MORANTVR. QVIBVS IN LOCIS SIT CAESAR EX CAPTIVIS QVAERVNT; PROFECTVM LONGIVS REPERIVNT OMNEMQVE EXERCITVM DISCESSISSE COGNOSCVNT. ATQVE VNVS EX CAPTIVIS "QVID VOS," INQVIT, "HANC MISERAM AC TENVEM SECTAMINI PRAEDAM, QVIBVS LICET IAM ESSE FORTVNATISSIMOS?TRIBVS HORIS ADVATVCAM VENIRE POTESTIS: HVC OMNES SVAS FORTVNAS EXERCITVS ROMANORVM CONTVLIT: PRAESIDI TANTVM EST, VT NE MVRVS QVIDEM CINGI POSSIT, NEQVE QVISQVAM EGREDI EXTRA MVNITIONES AVDEAT. "OBLATA SPE GERMANI QVAM NACTI ERANT PRAEDAM IN OCCVLTO RELINQVVNT; IPSI ADVATVCAM CONTENDVNT VSI EODEM DVCE, CVIVS HAEC INDICIO COGNOVERANT. 

CICERO, QVI OMNES SVPERIORES DIES PRAECEPTIS CAESARIS CVM SVMMA DILIGENTIA MILITES IN CASTRIS CONTINVISSET AC NE CALONEM QVIDEM QVEMQVAM EXTRA MVNITIONEM EGREDI PASSVS ESSET, SEPTIMO DIE DIFFIDENS DE NVMERO DIERVM CAESAREM FIDEM SERVATVRVM, QVOD LONGIVS PROGRESSVM AVDIEBAT, NEQVE VLLA DE REDITV EIVS FAMA ADFEREBATVR, SIMVL EORVM PERMOTVS VOCIBVS,QVI ILLIVS PATIENTIAM PAENE OBSESSIONEM APPELLABANT, SIQVIDEM EX CASTRIS EGREDI NON LICERET, NVLLVM EIVSMODI CASVM EXSPECTANS, QVO NOVEM OPPOSITIS LEGIONIBVS MAXIMOQVE EQVITATV DISPERSIS AC PAENE DELETIS HOSTIBVS IN MILIBVS PASSVVM TRIBVS OFFENDI POSSET, QVINQVE COHORTES FRVMENTATVM IN PROXIMAS SEGETES MITTIT, QVAS INTER ET CASTRA VNVS OMNINO COLLIS INTERERAT. COMPLVRES ERANT EX LEGIONIBVS AEGRI RELICTI; EX QVIBVS QVI HOC SPATIO DIERVM CONVALVERANT, CIRCITER CCC, SVB VEXILLO VNA MITTVNTVR; MAGNA PRAETEREA MVLTITVDO CALONVM, MAGNA VIS IVMENTORVM, QVAE IN CASTRIS SVBSEDERANT, FACTA POTESTATE SEQVITVR. 

HOC IPSO TEMPORE ET CASV GERMANI EQVITES INTERVENIVNT PROTINVSQVE EODEM ILLO, QVO VENERANT, CVRSV AB DECVMANA PORTA IN CASTRA IRRVMPERE CONANTVR,NEC PRIVS SVNT VISI OBIECTIS AB EA PARTE SILVIS, QVAM CASTRIS APPROPINQVARENT, VSQVE EO VT QVI SVB VALLO TENDERENT MERCATORES RECIPIENDI SVI FACVLTATEM NON HABERENT. INOPINANTES NOSTRI RE NOVA PERTVRBANTVR, AC VIX PRIMVM IMPETVM COHORS IN STATIONE SVSTINET. CIRCVMFVNDVNTVR EX RELIQVIS HOSTES PARTIBVS, SI QVEM ADITVM REPERIRE POSSENT. AEGRE PORTAS NOSTRI TVENTVR, RELIQVOS ADITVS LOCVS IPSE PER SE MVNITIOQVE DEFENDIT. TOTIS TREPIDATVR CASTRIS, ATQVE ALIVS EX ALIO CAVSAM TVMVLTVS QVAERIT; NEQVE QVO SIGNA FERANTVR NEQVE QVAM IN PARTEM QVISQVE CONVENIAT PROVIDENT. ALIVS IAM CASTRA CAPTA PRONVNTIAT, ALIVS DELETO EXERCITV ATQVE IMPERATORE VICTORES BARBAROS VENISSE CONTENDIT; PLERIQVE NOVAS SIBI EX LOCO RELIGIONES FINGVNT COTTAEQVE ET TITVRI CALAMITATEM, QVI IN EODEM OCCIDERINT CASTELLO, ANTE OCVLOS PONVNT. TALI TIMORE OMNIBVS PERTERRITIS CONFIRMATVR OPINIO BARBARIS, VT EX CAPTIVO AVDIERANT, NVLLVM ESSE INTVS PRAESIDIVM. PERRVMPERE NITVNTVR SEQVE IPSI ADHORTANTVR, NE TANTAM FORTVNAM EX MANIBVS DIMITTANT. 

ERAT AEGER CVM PRAESIDIO RELICTVS PVBLIVS SEXTIVS BACVLVS, QVI PRIMVM PILVM AD CAESAREM DVXERAT, CVIVS MENTIONEM SVPERIORIBVS PROELIIS FECIMVS, AC DIEM IAM QVINTVM CIBO CARVERAT. HIC DIFFISVS SVAE ATQVE OMNIVM SALVTI INERMIS EX TABERNACVLO PRODIT: VIDET IMMINERE HOSTES ATQVE IN SVMMO ESSE REM DISCRIMINE: CAPIT ARMA A PROXIMIS ATQVE IN PORTA CONSISTIT. CONSEQVVNTVR HVNC CENTVRIONES EIVS COHORTIS QVAE IN STATIONE ERAT: PAVLISPER VNA PROELIVM SVSTINENT. RELINQVIT ANIMVS SEXTIVM GRAVIBVS ACCEPTIS VVLNERIBVS: AEGRE PER MANVS TRACTVS SERVATVR. HOC SPATIO INTERPOSITO RELIQVI SESE CONFIRMANT TANTVM, VT IN MVNITIONIBVS CONSISTERE AVDEANT SPECIEMQVE DEFENSORVM PRAEBEANT. 

INTERIM CONFECTA FRVMENTATIONE MILITES NOSTRI CLAMOREM EXAVDIVNT: PRAECVRRVNT EQVITES; QVANTO RES SIT IN PERICVLO COGNOSCVNT. HIC VERO NVLLA MVNITIO EST QVAE PERTERRITOS RECIPIAT: MODO CONSCRIPTI ATQVE VSVS MILITARIS IMPERITI AD TRIBVNVM MILITVM CENTVRIONESQVE ORA CONVERTVNT; QVID AB HIS PRAECIPIATVR EXSPECTANT. NEMO EST TAM FORTIS QVIN REI NOVITATE PERTVRBETVR. BARBARI SIGNA PROCVL CONSPICATI OPPVGNATIONE DESISTVNT: REDISSE PRIMO LEGIONES CREDVNT, QVAS LONGIVS DISCESSISSE EX CAPTIVIS COGNOVERANT; POSTEA DESPECTA PAVCITATE EX OMNIBVS PARTIBVS IMPETVM FACIVNT. 

CALONES IN PROXIMVM TVMVLVM PROCVRRVNT. HINC CELERITER DEIECTI SE IN SIGNA MANIPVLOSQVE CONICIVNT: EO MAGIS TIMIDOS PERTERRENT MILITES. ALII CVNEO FACTO VT CELERITER PERRVMPANT CENSENT, QVONIAM TAM PROPINQVA SINT CASTRA, ET SI PARS ALIQVA CIRCVMVENTA CECIDERIT, AT RELIQVOS SERVARI POSSE CONFIDVNT; ALII, VT IN IVGO CONSISTANT ATQVE EVNDEM OMNES FERANT CASVM. HOC VETERES NON PROBANT MILITES, QVOS SVB VEXILLO VNA PROFECTOS DOCVIMVS. ITAQVE INTER SE COHORTATI DVCE GAIO TREBONIO, EQVITE ROMANO, QVI EIS ERAT PRAEPOSITVS, PER MEDIOS HOSTES PERRVMPVNT INCOLVMESQVE AD VNVM OMNES IN CASTRA PERVENIVNT. HOS SVBSECVTI CALONES EQVITESQVE EODEM IMPETV MILITVM VIRTVTE SERVANTVR. AT EI QVI IN IVGO CONSTITERANT, NVLLO ETIAM NVNC VSV REI MILITARIS PERCEPTO NEQVE IN EO QVOD PROBAVERANT CONSILIO PERMANERE, VT SE LOCO SVPERIORE DEFENDERENT, NEQVE EAM QVAM PRODESSE ALIIS VIM CELERITATEMQVE VIDERANT IMITARI POTVERVNT, SED SE IN CASTRA RECIPERE CONATI INIQVVM IN LOCVM DEMISERVNT. CENTVRIONES, QVORVM NONNVLLI EX INFERIORIBVS ORDINIBVS RELIQVARVM LEGIONVM VIRTVTIS CAVSA IN SVPERIORES ERANT ORDINES HVIVS LEGIONIS TRADVCTI, NE ANTE PARTAM REI MILITARIS LAVDEM AMITTERENT, FORTISSIME PVGNANTES CONCIDERVNT. MILITVM PARS HORVM VIRTVTE SVMMOTIS HOSTIBVS PRAETER SPEM INCOLVMIS IN CASTRA PERVENIT, PARS A BARBARIS CIRCVMVENTA PERIIT. 

GERMANI DESPERATA EXPVGNATIONE CASTRORVM, QVOD NOSTROS IAM CONSTITISSE IN MVNITIONIBVS VIDEBANT, CVM EA PRAEDA QVAM IN SILVIS DEPOSVERANT TRANS RHENVM SESE RECEPERVNT. AC TANTVS FVIT ETIAM POST DISCESSVM HOSTIVM TERROR VT EA NOCTE, CVM GAIVS VOLVSENVS MISSVS CVM EQVITATV AD CASTRA VENISSET, FIDEM NON FACERET ADESSE CVM INCOLVMI CAESAREM EXERCITV. SIC OMNINO ANIMOS TIMOR PRAEOCCVPAVERAT VT PAENE ALIENATA MENTE DELETIS OMNIBVS COPIIS EQVITATVM SE EX FVGA RECEPISSE DICERENT NEQVE INCOLVMI EXERCITV GERMANOS CASTRA OPPVGNATVROS FVISSE CONTENDERENT. QVEM TIMOREM CAESARIS ADVENTVS SVSTVLIT. 

REVERSVS ILLE EVENTVS BELLI NON IGNORANS VNVM, QVOD COHORTES EX STATIONE ET PRAESIDIO ESSENT EMISSAE, QVESTVS NE MINIMO QVIDEM CASV LOCVM RELINQVI DEBVISSE, MVLTVM FORTVNAM IN REPENTINO HOSTIVM ADVENTV POTVISSE IVDICAVIT,MVLTO ETIAM AMPLIVS, QVOD PAENE AB IPSO VALLO PORTISQVE CASTRORVM BARBAROS AVERTISSET. QVARVM OMNIVM RERVM MAXIME ADMIRANDVM VIDEBATVR,QVOD GERMANI, QVI EO CONSILIO RHENVM TRANSIERANT, VT AMBIORIGIS FINES DEPOPVLARENTVR, AD CASTRA ROMANORVM DELATI OPTATISSIMVM AMBIORIGI BENEFICIVM OBTVLERVNT. 

CAESAR RVRSVS AD VEXANDOS HOSTES PROFECTVS MAGNO COACTO NVMERO EX FINITIMIS CIVITATIBVS IN OMNES PARTES DIMITTIT. OMNES VICI ATQVE OMNIA AEDIFICIA QVAE QVISQVE CONSPEXERAT INCENDEBANTVR; PRAEDA EX OMNIBVS LOCIS AGEBATVR; FRVMENTA NON SOLVM TANTA MVLTITVDINE IVMENTORVM ATQVE HOMINVM CONSVMEBANTVR, SED ETIAM ANNI TEMPORE ATQVE IMBRIBVS PROCVBVERANT VT, SI QVI ETIAM IN PRAESENTIA SE OCCVLTASSENT, TAMEN HIS DEDVCTO EXERCITV RERVM OMNIVM INOPIA PEREVNDVM VIDERETVR. AC SAEPE IN EVM LOCVM VENTVM EST TANTO IN OMNES PARTES DIVISO EQVITATV, VT MODO VISVM AB SE AMBIORIGEM IN FVGA CIRCVMSPICERENT CAPTIVI NEC PLANE ETIAM ABISSE EX CONSPECTV CONTENDERENT, VT SPE CONSEQVENDI ILLATA ATQVE INFINITO LABORE SVSCEPTO,QVI SE SVMMAM AB CAESARE GRATIAM INITVROS PVTARENT, PAENE NATVRAM STVDIO VINCERENT, SEMPERQVE PAVLVM AD SVMMAM FELICITATEM DEFVISSE VIDERETVR,ATQVE ILLE LATEBRIS AVT SALTIBVS SE ERIPERET ET NOCTV OCCVLTATVS ALIAS REGIONES PARTESQVE PETERET NON MAIORE EQVITVM PRAESIDIO QVAM QVATTVOR, QVIBVS SOLIS VITAM SVAM COMMITTERE AVDEBAT. 

TALI MODO VASTATIS REGIONIBVS EXERCITVM CAESAR DVARVM COHORTIVM DAMNO DVROCORTORVM REMORVM REDVCIT CONCILIOQVE IN EVM LOCVM GALLIAE INDICTO DE CONIVRATIONE SENONVM ET CARNVTVM QVAESTIONEM HABERE INSTITVIT ET DE ACCONE, QVI PRINCEPS EIVS CONSILI FVERAT,GRAVIORE SENTENTIA PRONVNTIATA MORE MAIORVM SVPPLICIVM SVMPSIT. NONNVLLI IVDICIVM VERITI PROFVGERVNT. QVIBVS CVM AQVA ATQVE IGNI INTERDIXISSET, DVAS LEGIONES AD FINES TREVERORVM, DVAS IN LINGONIBVS, SEX RELIQVAS IN SENONVM FINIBVS AGEDINCI IN HIBERNIS COLLOCAVIT FRVMENTOQVE EXERCITVI PROVISO, VT INSTITVERAT, IN ITALIAM AD CONVENTVS AGENDOS PROFECTVS EST. 



C. IVLI CAESARIS COMMENTARIORVM DE BELLO GALLICO LIBER SEPTIMVS

QVIETA GALLIA CAESAR, VT CONSTITVERAT, IN ITALIAM AD CONVENTVS AGENDOS PROFICISCITVR. IBI COGNOSCIT DE CLODII CAEDE [DE] SENATVSQVE CONSVLTO CERTIOR FACTVS, VT OMNES IVNIORES ITALIAE CONIVRARENT, DELECTVM TOTA PROVINCIA HABERE INSTITVIT. EAE RES IN GALLIAM TRANSALPINAM CELERITER PERFERVNTVR. ADDVNT IPSI ET ADFINGVNT RVMORIBVS GALLI, QVOD RES POSCERE VIDEBATVR, RETINERI VRBANO MOTV CAESAREM NEQVE IN TANTIS DISSENSIONIBVS AD EXERCITVM VENIRE POSSE. HAC IMPVLSI OCCASIONE, QVI IAM ANTE SE POPVLI ROMANI IMPERIO SVBIECTOS DOLERENT LIBERIVS ATQVE AVDACIVS DE BELLO CONSILIA INIRE INCIPIVNT. INDICTIS INTER SE PRINCIPES GALLIAE CONCILIIS SILVESTRIBVS AC REMOTIS LOCIS QVERVNTVR DE ACCONIS MORTE; POSSE HVNC CASVM AD IPSOS RECIDERE DEMONSTRANT: MISERANTVR COMMVNEM GALLIAE FORTVNAM: OMNIBVS POLLICITATIONIBVS AC PRAEMIIS DEPOSCVNT QVI BELLI INITIVM FACIANT ET SVI CAPITIS PERICVLO GALLIAM IN LIBERTATEM VINDICENT. IN PRIMIS RATIONEM ESSE HABENDAM DICVNT, PRIVSQVAM EORVM CLANDESTINA CONSILIA EFFERANTVR, VT CAESAR AB EXERCITV INTERCLVDATVR. ID ESSE FACILE,QVOD NEQVE LEGIONES AVDEANT ABSENTE IMPERATORE EX HIBERNIS EGREDI, NEQVE IMPERATOR SINE PRAESIDIO AD LEGIONES PERVENIRE POSSIT. POSTREMO IN ACIE PRAESTARE INTERFICI QVAM NON VETEREM BELLI GLORIAM LIBERTATEMQVE QVAM A MAIORIBVS ACCEPERINT RECVPERARE. 

HIS REBVS AGITATIS PROFITENTVR CARNVTES SE NVLLVM PERICVLVM COMMVNIS SALVTIS CAVSA RECVSARE PRINCIPESQVE EX OMNIBVS BELLVM FACTVROS POLLICENTVR ET,QVONIAM IN PRAESENTIA OBSIDIBVS CAVERE INTER SE NON POSSINT NE RES EFFERATVR, VT IVREIVRANDO AC FIDE SANCIATVR, PETVNT, COLLATIS MILITARIBVS SIGNIS, QVO MORE EORVM GRAVISSIMA CAERIMONIA CONTINETVR, NE FACTO INITIO BELLI AB RELIQVIS DESERANTVR. TVM COLLAVDATIS CARNVTIBVS, DATO IVREIVRANDO AB OMNIBVS QVI ADERANT, TEMPORE EIVS REI CONSTITVTO AB CONCILIO DISCEDITVR. 

VBI EA DIES VENIT, CARNVTES COTVATO ET CONCONNETODVMNO DVCIBVS, DESPERATIS HOMINIBVS, CENABVM SIGNO DATO CONCVRRVNT CIVESQVE ROMANOS, QVI NEGOTIANDI CAVSA IBI CONSTITERANT, IN HIS GAIVM FVFIVM CITAM, HONESTVM EQVITEM ROMANVM, QVI REI FRVMENTARIAE IVSSV CAESARIS PRAEERAT, INTERFICIVNT BONAQVE EORVM DIRIPIVNT. CELERITER AD OMNES GALLIAE CIVITATES FAMA PERFERTVR. NAM VBICVMQVE MAIOR ATQVE ILLVSTRIOR INCIDIT RES, CLAMORE PER AGROS REGIONESQVE SIGNIFICANT; HVNC ALII DEINCEPS EXCIPIVNT ET PROXIMIS TRADVNT, VT TVM ACCIDIT. NAM QVAE CENABI ORIENTE SOLE GESTA ESSENT, ANTE PRIMAM CONFECTAM VIGILIAM IN FINIBVS ARVERNORVM AVDITA SVNT, QVOD SPATIVM EST MILIVM PASSVVM CIRCITER CENTVM LX. 

SIMILI RATIONE IBI VERCINGETORIX, CELTILLI FILIVS, ARVERNVS, SVMMAE POTENTIAE ADVLESCENS, CVIVS PATER PRINCIPATVM GALLIAE TOTIVS OBTINVERAT ET OB EAM CAVSAM, QVOD REGNVM APPETEBAT, AB CIVITATE ERAT INTERFECTVS, CONVOCATIS SVIS CLIENTIBVS FACILE INCENDIT. COGNITO EIVS CONSILIO AD ARMA CONCVRRITVR. PROHIBETVR AB GOBANNITIONE, PATRVO SVO, RELIQVISQVE PRINCIPIBVS, QVI HANC TEMPTANDAM FORTVNAM NON EXISTIMABANT; EXPELLITVR EX OPPIDO GERGOVIA; NON DESTITIT TAMEN ATQVE IN AGRIS HABET DILECTVM EGENTIVM AC PERDITORVM. HAC COACTA MANV, QVOSCVMQVE ADIT EX CIVITATE AD SVAM SENTENTIAM PERDVCIT; HORTATVR VT COMMVNIS LIBERTATIS CAVSA ARMA CAPIANT, MAGNISQVE COACTIS COPIIS ADVERSARIOS SVOS A QVIBVS PAVLO ANTE ERAT EIECTVS EXPELLIT EX CIVITATE. REX AB SVIS APPELLATVR. DIMITTIT QVOQVE VERSVS LEGATIONES; OBTESTATVR VT IN FIDE MANEANT. CELERITER SIBI SENONES, PARISIOS, PICTONES, CADVRCOS, TVRONOS, AVLERCOS, LEMOVICES, ANDOS RELIQVOSQVE OMNES QVI OCEANVM ATTINGVNT ADIVNGIT: OMNIVM CONSENSV AD EVM DEFERTVR IMPERIVM. QVA OBLATA POTESTATE OMNIBVS HIS CIVITATIBVS OBSIDES IMPERAT, CERTVM NVMERVM MILITVM AD SE CELERITER ADDVCI IVBET, ARMORVM QVANTVM QVAEQVE CIVITAS DOMI QVODQVE ANTE TEMPVS EFFICIAT CONSTITVIT; IN PRIMIS EQVITATVI STVDET. SVMMAE DILIGENTIAE SVMMAM IMPERI SEVERITATEM ADDIT; MAGNITVDINE SVPPLICI DVBITANTES COGIT. NAM MAIORE COMMISSO DELICTO IGNI ATQVE OMNIBVS TORMENTIS NECAT, LEVIORE DE CAVSA AVRIBVS DESECTIS AVT SINGVLIS EFFOSSIS OCVLIS DOMVM REMITTIT, VT SINT RELIQVIS DOCVMENTO ET MAGNITVDINE POENAE PERTERREANT ALIOS. 

HIS SVPPLICIIS CELERITER COACTO EXERCITV LVCTERIVM CADVRCVM, SVMMAE HOMINEM AVDACIAE, CVM PARTE COPIARVM IN RVTENOS MITTIT; IPSE IN BITVRIGES PROFICISCITVR. EIVS ADVENTV BITVRIGES AD AEDVOS,QVORVM ERANT IN FIDE, LEGATOS MITTVNT SVBSIDIVM ROGATVM, QVO FACILIVS HOSTIVM COPIAS SVSTINERE POSSINT. AEDVI DE CONSILIO LEGATORVM, QVOS CAESAR AD EXERCITVM RELIQVERAT, COPIAS EQVITATVS PEDITATVSQVE SVBSIDIO BITVRIGIBVS MITTVNT. QVI CVM AD FLVMEN LIGERIM VENISSENT, QVOD BITVRIGES AB AEDVIS DIVIDIT, PAVCOS DIES IBI MORATI NEQVE FLVMEN TRANSIREAVSI DOMVM REVERTVNTVR LEGATISQVE NOSTRIS RENVNTIANT SE BITVRIGVM PERFIDIAM VERITOS REVERTISSE, QVIBVS ID CONSILI FVISSE COGNOVERINT, VT, SI FLVMEN TRANSISSENT, VNA EX PARTE IPSI, ALTERA ARVERNI SE CIRCVMSISTERENT. ID EANE DE CAVSA, QVAM LEGATIS PRONVNTIARVNT, AN PERFIDIA ADDVCTI FECERINT, QVOD NIHIL NOBIS CONSTAT, NON VIDETVR PRO CERTO ESSE PROPONENDVM. BITVRIGES EORVM DISCESSV STATIM CVM ARVERNIS IVNGVNTVR. 

HIS REBVS IN ITALIAM CAESARI NVNTIATIS, CVM IAM ILLE VRBANAS RES VIRTVTE CN. POMPEI COMMODIOREM IN STATVM PERVENISSE INTELLEGERET, IN TRANSALPINAM GALLIAM PROFECTVS EST. EO CVM VENISSET, MAGNA DIFFICVLTATE ADFICIEBATVR, QVA RATIONE AD EXERCITVM PERVENIRE POSSET. NAM SI LEGIONES IN PROVINCIAM ARCESSERET, SE ABSENTE IN ITINERE PROELIO DIMICATVRAS INTELLEGEBAT; SI IPSE AD EXERCITVM CONTENDERET, NE EIS QVIDEM EO TEMPORE QVI QVIETI VIDERENTVR SVAM SALVTEM RECTE COMMITTI VIDEBAT. 

INTERIM LVCTERIVS CADVRCVS IN RVTENOS MISSVS EAM CIVITATEM ARVERNIS CONCILIAT. PROGRESSVS IN NITIOBRIGES ET GABALOS AB VTRISQVE OBSIDES ACCIPIT ET MAGNA COACTA MANV IN PROVINCIAM NARBONEM VERSVS ERVPTIONEM FACERE CONTENDIT. QVA RE NVNTIATA CAESAR OMNIBVS CONSILIIS ANTEVERTENDVM EXISTIMAVIT, VT NARBONEM PROFICISCERETVR. EO CVM VENISSET, TIMENTES CONFIRMAT, PRAESIDIA IN RVTENIS PROVINCIALIBVS, VOLCIS ARECOMICIS, TOLOSATIBVS CIRCVMQVE NARBONEM, QVAE LOCA HOSTIBVS ERANT FINITIMA, CONSTITVIT; PARTEM COPIARVM EX PROVINCIA SVPPLEMENTVMQVE, QVOD EX ITALIA ADDVXERAT, IN HELVIOS, QVI FINES ARVERNORVM CONTINGVNT, CONVENIRE IVBET. 

HIS REBVS COMPARATIS, REPRESSO IAM LVCTERIO ET REMOTO, QVOD INTRARE INTRA PRAESIDIA PERICVLOSVM PVTABAT, IN HELVIOS PROFICISCITVR. ETSI MONS CEVENNA, QVI ARVERNOS AB HELVIIS DISCLVDIT, DVRISSIMO TEMPORE ANNI ALTISSIMA NIVE ITER IMPEDIEBAT, TAMEN DISCVSSA NIVE SEX IN ALTITVDINEM PEDVM ATQVE ITA VIIS PATEFACTIS SVMMO MILITVM SVDORE AD FINES ARVERNORVM PERVENIT. QVIBVS OPPRESSIS INOPINANTIBVS, QVOD SE CEVENNA VT MVRO MVNITOS EXISTIMABANT, AC NE SINGVLARI QVIDEM VMQVAM HOMINI EO TEMPORE ANNI SEMITAE PATVERANT, EQVITIBVS IMPERAT, VT QVAM LATISSIME POSSINT VAGENTVR ET QVAM MAXIMVM HOSTIBVS TERROREM INFERANT. CELERITER HAEC FAMA AC NVNTIIS AD VERCINGETORIGEM PERFERVNTVR; QVEM PERTERRITI OMNES ARVERNI CIRCVMSISTVNT ATQVE OBSECRANT, VT SVIS FORTVNIS CONSVLAT, NEVE AB HOSTIBVS DIRIPIANTVR, PRAESERTIM CVM VIDEAT OMNE AD SE BELLVM TRANSLATVM. QVORVM ILLE PRECIBVS PERMOTVS CASTRA EX BITVRIGIBVS MOVET IN ARVERNOS VERSVS. 

AT CAESAR BIDVVM IN HIS LOCIS MORATVS, QVOD HAEC DE VERCINGETORIGE VSV VENTVRA OPINIONE PRAECEPERAT, PER CAVSAM SVPPLEMENTI EQVITATVSQVE COGENDI AB EXERCITV DISCEDIT; BRVTVM ADVLESCENTEM HIS COPIIS PRAEFICIT; HVNC MONET, VT IN OMNES PARTES EQVITES QVAM LATISSIME PERVAGENTVR: DATVRVM SE OPERAM, NE LONGIVS TRIDVO AB CASTRIS ABSIT. HIS CONSTITVTIS REBVS SVIS INOPINANTIBVS QVAM MAXIMIS POTEST ITINERIBVS VIENNAM PERVENIT. IBI NACTVS RECENTEM EQVITATVM, QVEM MVLTIS ANTE DIEBVS EO PRAEMISERAT, NEQVE DIVRNO NEQVE NOCTVRNO ITINERE INTERMISSO PER FINES AEDVORVM IN LINGONES CONTENDIT, VBI DVAE LEGIONES HIEMABANT, VT, SI QVID ETIAM DE SVA SALVTE AB AEDVIS INIRETVR CONSILI, CELERITATE PRAECVRRERET. EO CVM PERVENISSET, AD RELIQVAS LEGIONES MITTIT PRIVSQVE OMNES IN VNVM LOCVM COGIT QVAM DE EIVS ADVENTV ARVERNIS NVNTIARI POSSET. HAC RE COGNITA VERCINGETORIX RVRSVS IN BITVRIGES EXERCITVM REDVCIT ATQVE INDE PROFECTVS GORGOBINAM, BOIORVM OPPIDVM, QVOS IBI HELVETICO PROELIO VICTOS CAESAR COLLOCAVERAT AEDVISQVE ATTRIBVERAT, OPPVGNARE INSTITVIT. 

MAGNAM HAEC RES CAESARI DIFFICVLTATEM AD CONSILIVM CAPIENDVM ADFEREBAT, SI RELIQVAM PARTEM HIEMIS VNO LOCO LEGIONES CONTINERET, NE STIPENDIARIIS AEDVORVM EXPVGNATIS CVNCTA GALLIA DEFICERET, QVOD NVLLVM AMICIS IN EO PRAESIDIVM VIDERETVR POSITVM ESSE; SI MATVRIVS EX HIBERNIS EDVCERET, NE AB RE FRVMENTARIA DVRIS SVBVECTIONIBVS LABORARET. PRAESTARE VISVM EST TAMEN OMNIS DIFFICVLTATES PERPETI, QVAM TANTA CONTVMELIA ACCEPTA OMNIVM SVORVM VOLVNTATES ALIENARE. ITAQVE COHORTATVS AEDVOS DE SVPPORTANDO COMMEATV PRAEMITTIT AD BOIOS QVI DE SVO ADVENTV DOCEANT HORTENTVRQVE VT IN FIDE MANEANT ATQVE HOSTIVM IMPETVM MAGNO ANIMO SVSTINEANT. DVABVS AGEDINCI LEGIONIBVS ATQVE IMPEDIMENTIS TOTIVS EXERCITVS RELICTIS AD BOIOS PROFICISCITVR. 

ALTERO DIE CVM AD OPPIDVM SENONVM VELLAVNODVNVM VENISSET, NE QVEM POST SE HOSTEM RELINQVERET, QVO EXPEDITIORE RE FRVMENTARIA VTERETVR, OPPVGNARE INSTITVIT IDQVE BIDVO CIRCVMVALLAVIT; TERTIO DIE MISSIS EX OPPIDO LEGATIS DE DEDITIONE ARMA CONFERRI, IVMENTA PRODVCI, SESCENTOS OBSIDES DARI IVBET. EA QVI CONFICERET, GAIVM TREBONIVM LEGATVM RELINQVIT. IPSE, VT QVAM PRIMVM ITER FACERET, CENABVM CARNVTVM PROFICISCITVR; QVI TVM PRIMVM ALLATO NVNTIO DE OPPVGNATIONE VELLAVNODVNI, CVM LONGIVS EAM REM DVCTVM IRI EXISTIMARENT, PRAESIDIVM CENABI TVENDI CAVSA, QVOD EO MITTERENT, COMPARABANT. HVC BIDVO PERVENIT. CASTRIS ANTE OPPIDVM POSITIS DIEI TEMPORE EXCLVSVS IN POSTERVM OPPVGNATIONEM DIFFERT QVAEQVE AD EAM REM VSVI SINT MILITIBVS IMPERATET, QVOD OPPIDVM CENABVM PONS FLVMINIS LIGERIS CONTINGEBAT, VERITVS NE NOCTV EX OPPIDO PROFVGERENT, DVAS LEGIONES IN ARMIS EXCVBARE IVBET. CENABENSES PAVLO ANTE MEDIAM NOCTEM SILENTIO EX OPPIDO EGRESSI FLVMEN TRANSIRE COEPERVNT. QVA RE PER EXPLORATORES NVNTIATA CAESAR LEGIONESQVAS EXPEDITAS ESSE IVSSERAT PORTIS INCENSIS INTROMITTIT ATQVE OPPIDO POTITVR, PERPAVCIS EX HOSTIVM NVMERO DESIDERATIS QVIN CVNCTI CAPERENTVR, QVOD PONTIS ATQVE ITINERVM ANGVSTIAE MVLTITVDINIS FVGAM INTERCLVSERANT. OPPIDVM DIRIPIT ATQVE INCENDIT, PRAEDAM MILITIBVS DONAT, EXERCITVM LIGEREM TRADVCIT ATQVE IN BITVRIGVM FINES PERVENIT. 

VERCINGETORIX, VBI DE CAESARIS ADVENTV COGNOVIT, OPPVGNATIONE DESTITIT ATQVE OBVIAM CAESARI PROFICISCITVR. ILLE OPPIDVM BITVRIGVM POSITVM IN VIA NOVIODVNVM OPPVGNARE INSTITVERAT. QVO EX OPPIDO CVM LEGATI AD EVM VENISSENT ORATVM VT SIBI IGNOSCERET SVAEQVE VITAE CONSVLERET, VT CELERITATE RELIQVAS RES CONFICERET, QVA PLERAQVE ERAT CONSECVTVS, ARMA CONFERRI, EQVOS PRODVCI, OBSIDES DARI IVBET. PARTE IAM OBSIDVM TRADITA, CVM RELIQVA ADMINISTRARENTVR, CENTVRIONIBVS ET PAVCIS MILITIBVS INTROMISSIS, QVI ARMA IVMENTAQVE CONQVIRERENT, EQVITATVS HOSTIVM PROCVL VISVS EST, QVI AGMEN VERCINGETORIGIS ANTECESSERAT. QVEM SIMVL ATQVE OPPIDANI CONSPEXERVNT ATQVE IN SPEM AVXILI VENERVNT, CLAMORE SVBLATO ARMA CAPERE, PORTAS CLAVDERE, MVRVM COMPLERE COEPERVNT. CENTVRIONES IN OPPIDO,CVM EX SIGNIFICATIONE GALLORVM NOVI ALIQVID AB EIS INIRI CONSILI INTELLEXISSENT, GLADIIS DESTRICTIS PORTAS OCCVPAVERVNT SVOSQVE OMNES INCOLVMES RECEPERVNT. 

CAESAR EX CASTRIS EQVITATVM EDVCI IVBET, PROELIVM EQVESTRE COMMITTIT: LABORANTIBVS IAM SVIS GERMANOS EQVITES CIRCITER CCCC SVMMITTIT, QVOS AB INITIO HABERE SECVM INSTITVERAT. EORVM IMPETVM GALLI SVSTINERE NON POTVERVNT ATQVE IN FVGAM CONIECTI MVLTIS AMISSIS SE AD AGMEN RECEPERVNT. QVIBVS PROFLIGATIS RVRSVS OPPIDANI PERTERRITI COMPREHENSOS EOS, QVORVM OPERA PLEBEM CONCITATAM EXISTIMABANT, AD CAESAREM PERDVXERVNT SESEQVE EI DEDIDERVNT. QVIBVS REBVS CONFECTIS, CAESAR AD OPPIDVM AVARICVM, QVOD ERAT MAXIMVM MVNITISSIMVMQVE IN FINIBVS BITVRIGVM ATQVE AGRI FERTILISSIMA REGIONE, PROFECTVS EST, QVOD EO OPPIDO RECEPTO CIVITATEM BITVRIGVM SE IN POTESTATEM REDACTVRVM CONFIDEBAT. 

VERCINGETORIX TOT CONTINVIS INCOMMODIS VELLAVNODVNI, CENABI, NOVIODVNI ACCEPTIS SVOS AD CONCILIVM CONVOCAT. DOCET LONGE ALIA RATIONE ESSE BELLVM GERENDVM ATQVE ANTEA GESTVM SIT. OMNIBVS MODIS HVIC REI STVDENDVM, VT PABVLATIONE ET COMMEATV ROMANI PROHIBEANTVR. ID ESSE FACILE, QVOD EQVITATV IPSI ABVNDENT ET QVOD ANNI TEMPORE SVBLEVENTVR. PABVLVM SECARI NON POSSE; NECESSARIO DISPERSOS HOSTES EX AEDIFICIIS PETERE: HOS OMNES COTIDIE AB EQVITIBVS DELERI POSSE. PRAETEREA SALVTIS CAVSA REI FAMILIARIS COMMODA NEGLEGENDA: VICOS ATQVE AEDIFICIA INCENDI OPORTERE HOC SPATIO AB VIA QVOQVE VERSVS, QVO PABVLANDI CAVSA ADIRE POSSE VIDEANTVR. HARVM IPSIS RERVM COPIAM SVPPETERE,QVOD, QVORVM IN FINIBVS BELLVM GERATVR, EORVM OPIBVS SVBLEVENTVR: ROMANOS AVT INOPIAM NON LATVROS AVT MAGNO PERICVLO LONGIVS AB CASTRIS PROCESSVROS; NEQVE INTERESSE, IPSOSNE INTERFICIANT, IMPEDIMENTISNE EXVANT, QVIBVS AMISSIS BELLVM GERI NON POSSIT. PRAETEREA OPPIDA INCENDI OPORTERE, QVAE NON MVNITIONE ET LOCI NATVRA AB OMNI SINT PERICVLO TVTA, NEV SVIS SINT AD DETRACTANDAM MILITIAM RECEPTACVLA NEV ROMANIS PROPOSITA AD COPIAM COMMEATVS PRAEDAMQVE TOLLENDAM. HAEC SI GRAVIA AVT ACERBA VIDEANTVR, MVLTO ILLA GRAVIVS AESTIMARE, LIBEROS, CONIVGES IN SERVITVTEM ABSTRAHI, IPSOS INTERFICI; QVAE SIT NECESSE ACCIDERE VICTIS. 

OMNIVM CONSENSV HAC SENTENTIA PROBATA VNO DIE AMPLIVS XX VRBES BITVRIGVM INCENDVNTVR. HOC IDEM FIT IN RELIQVIS CIVITATIBVS: IN OMNIBVS PARTIBVS INCENDIA CONSPICIVNTVR; QVAE ETSI MAGNO CVM DOLORE OMNES FEREBANT, TAMEN HOC SIBI SOLATI PROPONEBANT, QVOD SE PROPE EXPLORATA VICTORIA CELERITER AMISSA RECIPERATVROS CONFIDEBANT. DELIBERATVR DE AVARICO IN COMMVNI CONCILIO, INCENDI PLACERET AN DEFENDI. PROCVMBVNT OMNIBVS GALLIS AD PEDES BITVRIGES, NE PVLCHERRIMAM PROPE TOTIVS GALLIAE VRBEM, QVAE PRAESIDIO ET ORNAMENTO SIT CIVITATI, SVIS MANIBVS SVCCENDERE COGERENTVR: FACILE SE LOCI NATVRA DEFENSVROS DICVNT, QVOD PROPE EX OMNIBVS PARTIBVS FLVMINE ET PALVDE CIRCVMDATA VNVM HABEAT ET PERANGVSTVM ADITVM. DATVR PETENTIBVS VENIA DISSVADENTE PRIMO VERCINGETORIGE, POST CONCEDENTE ET PRECIBVS IPSORVM ET MISERICORDIA VVLGI. DEFENSORES OPPIDO IDONEI DELIGVNTVR. 

VERCINGETORIX MINORIBVS CAESAREM ITINERIBVS SVBSEQVITVR ET LOCVM CASTRIS DELIGIT PALVDIBVS SILVISQVE MVNITVM AB AVARICO LONGE MILIA PASSVVM XVI. IBI PER CERTOS EXPLORATORES IN SINGVLA DIEI TEMPORA QVAE AD AVARICVM AGERENTVR COGNOSCEBAT ET QVID FIERI VELLET IMPERABAT. OMNES NOSTRAS PABVLATIONES FRVMENTATIONESQVE OBSERVABAT DISPERSOSQVE, CVM LONGIVS NECESSARIO PROCEDERENT, ADORIEBATVR MAGNOQVE INCOMMODO ADFICIEBAT, ETSI, QVANTVM RATIONE PROVIDERI POTERAT, AB NOSTRIS OCCVRREBATVR, VT INCERTIS TEMPORIBVS DIVERSISQVE ITINERIBVS IRETVR. 

CASTRIS AD EAM PARTEM OPPIDI POSITIS CAESAR, QVAE INTERMISSA [A] FLVMINE ET A PALVDIBVS ADITVM, VT SVPRA DIXIMVS, ANGVSTVM HABEBAT, AGGEREM APPARARE, VINEAS AGERE, TVRRES DVAS CONSTITVERE COEPIT: NAM CIRCVMVALLARE LOCI NATVRA PROHIBEBAT. DE RE FRVMENTARIA BOIOS ATQVE AEDVOS ADHORTARI NON DESTITIT; QVORVM ALTERI, QVOD NVLLO STVDIO AGEBANT, NON MVLTVM ADIVVABANT, ALTERI NON MAGNIS FACVLTATIBVS, QVOD CIVITAS ERAT EXIGVA ET INFIRMA, CELERITER QVOD HABVERVNT CONSVMPSERVNT. SVMMA DIFFICVLTATE REI FRVMENTARIAE ADFECTO EXERCITV TENVITATE BOIORVM, INDILIGENTIA AEDVORVM, INCENDIIS AEDIFICIORVM, VSQVE EO VT COMPLVRES DIES FRVMENTO MILITES CARVERINT ET PECORE EX LONGINQVIORIBVS VICIS ADACTO EXTREMAM FAMEM SVSTENTARENT, NVLLA TAMEN VOX EST AB EIS AVDITA POPVLI ROMANI MAIESTATE ET SVPERIORIBVS VICTORIIS INDIGNA. QVIN ETIAM CAESAR CVM IN OPERE SINGVLAS LEGIONES APPELLARET ET, SI ACERBIVS INOPIAM FERRENT, SE DIMISSVRVM OPPVGNATIONEM DICERET, VNIVERSI AB EO, NE ID FACERET, PETEBANT: SIC SE COMPLVRES ANNOS ILLO IMPERANTE MERVISSE, VT NVLLAM IGNOMINIAM ACCIPERENT, NVSQVAM INFECTA RE DISCEDERENT: HOC SE IGNOMINIAE LATVROS LOCO, SI INCEPTAM OPPVGNATIONEM RELIQVISSENT: PRAESTARE OMNES PERFERRE ACERBITATES, QVAM NON CIVIBVS ROMANIS, QVI CENABI PERFIDIA GALLORVM INTERISSENT, PARENTARENT. HAEC EADEM CENTVRIONIBVS TRIBVNISQVE MILITVM MANDABANT, VT PER EOS AD CAESAREM DEFERRENTVR. 

CVM IAM MVRO TVRRES APPROPINQVASSENT, EX CAPTIVIS CAESAR COGNOVIT VERCINGETORIGEM CONSVMPTO PABVLO CASTRA MOVISSE PROPIVS AVARICVM ATQVE IPSVM CVM EQVITATV EXPEDITISQVE, QVI INTER EQVITES PROELIARI CONSVESSENT, INSIDIARVM CAVSA EO PROFECTVM, QVO NOSTROS POSTERO DIE PABVLATVM VENTVROS ARBITRARETVR. QVIBVS REBVS COGNITIS MEDIA NOCTE SILENTIO PROFECTVS AD HOSTIVM CASTRA MANE PERVENIT. ILLI CELERITER PER EXPLORATORES ADVENTV CAESARIS COGNITO CARROS IMPEDIMENTAQVE SVA IN ARTIORES SILVAS ABDIDERVNT, COPIAS OMNES IN LOCO EDITO ATQVE APERTO INSTRVXERVNT. QVA RE NVNTIATA CAESAR CELERITER SARCINAS CONFERRI, ARMA EXPEDIRI IVSSIT. 

COLLIS ERAT LENITER AB INFIMO ACCLIVIS. HVNC EX OMNIBVS FERE PARTIBVS PALVS DIFFICILIS ATQVE IMPEDITA CINGEBAT NON LATIOR PEDIBVS QVINQVAGINTA. HOC SE COLLE INTERRVPTIS PONTIBVS GALLI FIDVCIA LOCI CONTINEBANT GENERATIMQVE DISTRIBVTI IN CIVITATES OMNIA VADA AC SALTVS EIVS PALVDIS OBTINEBANT,SIC ANIMO PARATI, VT, SI EAM PALVDEM ROMANI PERRVMPERE CONARENTVR, HAESITANTES PREMERENT EX LOCO SVPERIORE; VT QVI PROPINQVITATEM LOCI VIDERET PARATOS PROPE AEQVO MARTE AD DIMICANDVM EXISTIMARET, QVI INIQVITATEM CONDICIONIS PERSPICERET INANI SIMVLATIONE SESE OSTENTARE COGNOSCERET. INDIGNANTES MILITES CAESAR, QVOD CONSPECTVM SVVM HOSTES PERFERRE POSSENT TANTVLO SPATIO INTERIECTO, ET SIGNVM PROELI EXPOSCENTES EDOCET, QVANTO DETRIMENTO ET QVOT VIRORVM FORTIVM MORTE NECESSE SIT CONSTARE VICTORIAM; QVOS CVM SIC ANIMO PARATOS VIDEAT,VT NVLLVM PRO SVA LAVDE PERICVLVM RECVSENT, SVMMAE SE INIQVITATIS CONDEMNARI DEBERE, NISI EORVM VITAM SVA SALVTE HABEAT CARIOREM. SIC MILITES CONSOLATVS EODEM DIE REDVCIT IN CASTRA RELIQVAQVE QVAE AD OPPVGNATIONEM PERTINEBANT OPPIDI ADMINISTRARE INSTITVIT. 

VERCINGETORIX, CVM AD SVOS REDISSET, PRODITIONIS INSIMVLATVS, QVOD CASTRA PROPIVS ROMANOS MOVISSET, QVOD CVM OMNI EQVITATV DISCESSISSET, QVOD SINE IMPERIO TANTAS COPIAS RELIQVISSET, QVOD EIVS DISCESSV ROMANI TANTA OPPORTVNITATE ET CELERITATE VENISSENT: NON HAEC OMNIA FORTVITO AVT SINE CONSILIO ACCIDERE POTVISSE; REGNVM ILLVM GALLIAE MALLE CAESARIS CONCESSV QVAM IPSORVM HABERE BENEFICIO– TALI MODO ACCVSATVS AD HAEC RESPONDIT: QVOD CASTRA MOVISSET, FACTVM INOPIA PABVLI ETIAM IPSIS HORTANTIBVS; QVOD PROPIVS ROMANOS ACCESSISSET, PERSVASVM LOCI OPPORTVNITATE, QVI SE IPSVM MVNITIONE DEFENDERET: EQVITVM VERO OPERAM NEQVE IN LOCO PALVSTRI DESIDERARI DEBVISSE ET ILLIC FVISSE VTILEM, QVO SINT PROFECTI. SVMMAM IMPERI SE CONSVLTO NVLLI DISCEDENTEM TRADIDISSE, NE IS MVLTITVDINIS STVDIO AD DIMICANDVM IMPELLERETVR; CVI REI PROPTER ANIMI MOLLITIEM STVDERE OMNES VIDERET, QVOD DIVTIVS LABOREM FERRE NON POSSENT. ROMANI SI CASV INTERVENERINT, FORTVNAE, SI ALICVIVS INDICIO VOCATI, HVIC HABENDAM GRATIAM, QVOD ET PAVCITATEM EORVM EX LOCO SVPERIORE COGNOSCERE ET VIRTVTEM DESPICERE POTVERINT, QVI DIMICARE NON AVSI TVRPITER SE IN CASTRA RECEPERINT. IMPERIVM SE AB CAESARE PER PRODITIONEM NVLLVM DESIDERARE, QVOD HABERE VICTORIA POSSET, QVAE IAM ESSET SIBI ATQVE OMNIBVS GALLIS EXPLORATA: QVIN ETIAM IPSIS REMITTERE, SI SIBI MAGIS HONOREM TRIBVERE, QVAM AB SE SALVTEM ACCIPERE VIDEANTVR. "HAEC VT INTELLEGATIS," INQVIT, "A ME SINCERE PRONVNTIARI, AVDITE ROMANOS MILITES. " PRODVCIT SERVOS,QVOS IN PABVLATIONE PAVCIS ANTE DIEBVS EXCEPERAT ET FAME VINCVLISQVE EXCRVCIAVERAT. HI IAM ANTE EDOCTI QVAE INTERROGATI PRONVNTIARENT,MILITES SE ESSE LEGIONARIOS DICVNT; FAME ET INOPIA ADDVCTOS CLAM EX CASTRIS EXISSE, SI QVID FRVMENTI AVT PECORIS IN AGRIS REPERIRE POSSENT: SIMILI OMNEM EXERCITVM INOPIA PREMI, NEC IAM VIRES SVFFICERE CVIVSQVAM NEC FERRE OPERIS LABOREM POSSE: ITAQVE STATVISSE IMPERATOREM, SI NIHIL IN OPPVGNATIONE OPPIDI PROFECISSENT, TRIDVO EXERCITVM DEDVCERE. "HAEC," INQVIT, "A ME," VERCINGETORIX, "BENEFICIA HABETIS,QVEM PRODITIONIS INSIMVLATIS; CVIVS OPERA SINE VESTRO SANGVINE TANTVM EXERCITVM VICTOREM FAME CONSVMPTVM VIDETIS; QVEM TVRPITER SE EX FVGA RECIPIENTEM NE QVA CIVITAS SVIS FINIBVS RECIPIAT A ME PROVISVM EST. "

CONCLAMAT OMNIS MVLTITVDO ET SVO MORE ARMIS CONCREPAT, QVOD FACERE IN EO CONSVERVNT CVIVS ORATIONEM APPROBANT: SVMMVM ESSE VERCINGETORIGEM DVCEM, NEC DE EIVS FIDE DVBITANDVM, NEC MAIORE RATIONE BELLVM ADMINISTRARI POSSE. STATVVNT, VT X MILIA HOMINVM DELECTA EX OMNIBVS COPIIS IN OPPIDVM MITTANTVR,NEC SOLIS BITVRIGIBVS COMMVNEM SALVTEM COMMITTENDAM CENSENT, QVOD PAENE IN EO, SI ID OPPIDVM RETINVISSENT, SVMMAM VICTORIAE CONSTARE INTELLEGEBANT. 

SINGVLARI MILITVM NOSTRORVM VIRTVTI CONSILIA CVIVSQVE MODI GALLORVM OCCVRREBANT, VT EST SVMMAE GENVS SOLLERTIAE ATQVE AD OMNIA IMITANDA ET EFFICIENDA, QVAE AB QVOQVE TRADVNTVR, APTISSIMVM. NAM ET LAQVEIS FALCES AVERTEBANT, QVAS, CVM DESTINAVERANT, TORMENTIS INTRORSVS REDVCEBANT, ET AGGEREM CVNICVLIS SVBTRAHEBANT, EO SCIENTIVS QVOD APVD EOS MAGNAE SVNT FERRARIAE ATQVE OMNE GENVS CVNICVLORVM NOTVM ATQVE VSITATVM EST. TOTVM AVTEM MVRVM EX OMNI PARTE TVRRIBVS CONTABVLAVERANT ATQVE HAS CORIIS INTEXERANT. TVM CREBRIS DIVRNIS NOCTVRNISQVE ERVPTIONIBVS AVT AGGERI IGNEM INFEREBANT AVT MILITES OCCVPATOS IN OPERE ADORIEBANTVR, ET NOSTRARVM TVRRIVM ALTITVDINEM, QVANTVM HAS COTIDIANVS AGGER EXPRESSERAT,COMMISSIS SVARVM TVRRIVM MALIS ADAEQVABANT, ET APERTOS CVNICVLOS PRAEVSTA ET PRAEACVTA MATERIA ET PICE FERVEFACTA ET MAXIMI PONDERIS SAXIS MORABANTVR MOENIBVSQVE APPROPINQVARE PROHIBEBANT. 

MVRI AVTEM OMNES GALLICI HAC FERE FORMA SVNT. TRABES DERECTAE PERPETVAE IN LONGITVDINEM PARIBVS INTERVALLIS, DISTANTES INTER SE BINOS PEDES, IN SOLO COLLOCANTVR. HAE REVINCIVNTVR INTRORSVS ET MVLTO AGGERE VESTIVNTVR: EA AVTEM, QVAE DIXIMVS, INTER VALLA GRANDIBVS IN FRONTE SAXIS EFFARCIVNTVR. HIS COLLOCATIS ET COAGMENTATIS ALIVS INSVPER ORDO ADDITVR, VT IDEM ILLVD INTERVALLVM SERVETVR NEQVE INTER SE CONTINGANT TRABES, SED PARIBVS INTERMISSAE SPATIIS SINGVLAE SINGVLIS SAXIS INTERIECTIS ARTE CONTINEANTVR. SIC DEINCEPS OMNE OPVS CONTEXITVR, DVM IVSTA MVRI ALTITVDO EXPLEATVR. HOC CVM IN SPECIEM VARIETATEMQVE OPVS DEFORME NON EST ALTERNIS TRABIBVS AC SAXIS, QVAE RECTIS LINEIS SVOS ORDINES SERVANT, TVM AD VTILITATEM ET DEFENSIONEM VRBIVM SVMMAM HABET OPPORTVNITATEM, QVOD ET AB INCENDIO LAPIS ET AB ARIETE MATERIA DEFENDIT, QVAE PERPETVIS TRABIBVS PEDES QVADRAGENOS PLERVMQVE INTRORSVS REVINCTA NEQVE PERRVMPI NEQVE DISTRAHI POTEST. 

HIS TOT REBVS IMPEDITA OPPVGNATIONE MILITES, CVM TOTO TEMPORE FRIGORE ET ASSIDVIS IMBRIBVS TARDARENTVR, TAMEN CONTINENTI LABORE OMNIA HAEC SVPERAVERVNT ET DIEBVS XXV AGGEREM LATVM PEDES CCCXXX, ALTVM PEDES LXXX EXSTRVXERVNT. CVM IS MVRVM HOSTIVM PAENE CONTINGERET, ET CAESAR AD OPVS CONSVETVDINE EXCVBARET MILITESQVE HORTARETVR, NE QVOD OMNINO TEMPVS AB OPERE INTERMITTERETVR, PAVLO ANTE TERTIAM VIGILIAM EST ANIMADVERSVM FVMARE AGGEREM, QVEM CVNICVLO HOSTES SVCCENDERANT,EODEMQVE TEMPORE TOTO MVRO CLAMORE SVBLATO DVABVS PORTIS AB VTROQVE LATERE TVRRIVM ERVPTIO FIEBAT,ALII FACES ATQVE ARIDAM MATERIEM DE MVRO IN AGGEREM EMINVS IACIEBANT, PICEM RELIQVASQVE RES, QVIBVS IGNIS EXCITARI POTEST, FVNDEBANT, VT QVO PRIMVM CVRRERETVR AVT CVI REI FERRETVR AVXILIVM VIX RATIO INIRI POSSET. TAMEN, QVOD INSTITVTO CAESARIS SEMPER DVAE LEGIONES PRO CASTRIS EXCVBABANT PLVRESQVE PARTITIS TEMPORIBVS ERANT IN OPERE, CELERITER FACTVM EST, VT ALII ERVPTIONIBVS RESISTERENT, ALII TVRRES REDVCERENT AGGEREMQVE INTER SCINDERENT, OMNIS VERO EX CASTRIS MVLTITVDO AD RESTINGVENDVM CONCVRRERET. 

CVM IN OMNIBVS LOCIS CONSVMPTA IAM RELIQVA PARTE NOCTIS PVGNARETVR, SEMPERQVE HOSTIBVS SPES VICTORIAE REDINTEGRARETVR, EO MAGIS, QVOD DEVSTOS PLVTEOS TVRRIVM VIDEBANT NEC FACILE ADIRE APERTOS AD AVXILIANDVM ANIMADVERTEBANT, SEMPERQVE IPSI RECENTES DEFESSIS SVCCEDERENT OMNEMQVE GALLIAE SALVTEM IN ILLO VESTIGIO TEMPORIS POSITAM ARBITRARENTVR, ACCIDIT INSPECTANTIBVS NOBIS QVOD DIGNVM MEMORIA VISVM PRAETEREVNDVM NON EXISTIMAVIMVS. QVIDAM ANTE PORTAM OPPIDI GALLVS PER MANVS SEBI AC PICIS TRADITAS GLEBAS IN IGNEM E REGIONE TVRRIS PROICIEBAT: SCORPIONE AB LATERE DEXTRO TRAIECTVS EXANIMATVSQVE CONCIDIT. HVNC EX PROXIMIS VNVS IACENTEM TRANSGRESSVS EODEM ILLO MVNERE FVNGEBATVR; EADEM RATIONE ICTV SCORPIONIS EXANIMATO ALTERI SVCCESSIT TERTIVS ET TERTIO QVARTVS, NEC PRIVS ILLE EST A PROPVGNATORIBVS VACVVS RELICTVS LOCVS QVAM RESTINCTO AGGERE ATQVE OMNI EX PARTE SVMMOTIS HOSTIBVS FINIS EST PVGNANDI FACTVS. 

OMNIA EXPERTI GALLI, QVOD RES NVLLA SVCCESSERAT, POSTERO DIE CONSILIVM CEPERVNT EX OPPIDO PROFVGERE HORTANTE ET IVBENTE VERCINGETORIGE. ID SILENTIO NOCTIS CONATI NON MAGNA IACTVRA SVORVM SESE EFFECTVROS SPERABANT, PROPTEREA QVOD NEQVE LONGE AB OPPIDO CASTRA VERCINGETORIGIS ABERANT, ET PALVS, QVAE PERPETVA INTERCEDEBAT, ROMANOS AD INSEQVENDVM TARDABAT. IAMQVE HOC FACERE NOCTV APPARABANT, CVM MATRES FAMILIAE REPENTE IN PVBLICVM PROCVRRERVNT FLENTESQVE PROIECTAE AD PEDES SVORVM OMNIBVS PRECIBVS PETIERVNT, NE SE ET COMMVNES LIBEROS HOSTIBVS AD SVPPLICIVM DEDERENT, QVOS AD CAPIENDAM FVGAM NATVRAE ET VIRIVM INFIRMITAS IMPEDIRET. VBI EOS IN SENTENTIA PERSTARE VIDERVNT, QVOD PLERVMQVE IN SVMMO PERICVLO TIMOR MISERICORDIAM NON RECIPIT, CONCLAMARE ET SIGNIFICARE DE FVGA ROMANIS COEPERVNT. QVO TIMORE PERTERRITI GALLI, NE AB EQVITATV ROMANORVM VIAE PRAEOCCVPARENTVR, CONSILIO DESTITERVNT. 

POSTERO DIE CAESAR PROMOTA TVRRI PERFECTISQVE OPERIBVS QVAE FACERE INSTITVERAT, MAGNO COORTO IMBRE NON INVTILEM HANC AD CAPIENDVM CONSILIVM TEMPESTATEM ARBITRATVS EST, QVOD PAVLO INCAVTIVS CVSTODIAS IN MVRO DISPOSITAS VIDEBAT, SVOSQVE LANGVIDIVS IN OPERE VERSARI IVSSIT ET QVID FIERI VELLET OSTENDIT. LEGIONIBVSQVE INTRA VINEAS IN OCCVLTO EXPEDITIS, COHORTATVS VT ALIQVANDO PRO TANTIS LABORIBVS FRVCTVM VICTORIAE PERCIPERENT, EIS QVI PRIMI MVRVM ASCENDISSENT PRAEMIA PROPOSVIT MILITIBVSQVE SIGNVM DEDIT. ILLI SVBITO EX OMNIBVS PARTIBVS EVOLAVERVNT MVRVMQVE CELERITER COMPLEVERVNT. 

HOSTES RE NOVA PERTERRITI MVRO TVRRIBVSQVE DEIECTI IN FORO AC LOCIS PATENTIORIBVS CVNEATIM CONSTITERVNT, HOC ANIMO VT SI QVA EX PARTE OBVIAM CONTRA VENIRETVR ACIE INSTRVCTA DEPVGNARENT. VBI NEMINEM IN AEQVVM LOCVM SESE DEMITTERE, SED TOTO VNDIQVE MVRO CIRCVMFVNDI VIDERVNT, VERITI NE OMNINO SPES FVGAE TOLLERETVR, ABIECTIS ARMIS VLTIMAS OPPIDI PARTES CONTINENTI IMPETV PETIVERVNT , PARSQVE IBI, CVM ANGVSTO EXITV PORTARVM SE IPSI PREMERENT, A MILITIBVS, PARS IAM EGRESSA PORTIS AB EQVITIBVS EST INTERFECTA; NEC FVIT QVISQVAM, QVI PRAEDAE STVDERET. SIC ET CENABI CAEDE ET LABORE OPERIS INCITATI NON AETATE CONFECTIS, NON MVLIERIBVS, NON INFANTIBVS PEPERCERVNT. DENIQVE EX OMNI NVMERO, QVI FVIT CIRCITER MILIVM XL, VIX DCCC, QVI PRIMO CLAMORE AVDITO SE EX OPPIDO EIECERVNT, INCOLVMES AD VERCINGETORIGEM PERVENERVNT. QVOS ILLE MVLTA IAM NOCTE SILENTIO EX FVGA EXCEPIT, VERITVS NE QVA IN CASTRIS EX EORVM CONCVRSV ET MISERICORDIA VVLGI SEDITIO ORERETVR, VT PROCVL IN VIA DISPOSITIS FAMILIARIBVS SVIS PRINCIPIBVSQVE CIVITATVM DISPARANDOS DEDVCENDOSQVE AD SVOS CVRARET, QVAE CVIQVE CIVITATI PARS CASTRORVM AB INITIO OBVENERAT. 

POSTERO DIE CONCILIO CONVOCATO CONSOLATVS COHORTATVSQVE EST NE SE ADMODVM ANIMO DEMITTERENT, NE PERTVRBARENTVR INCOMMODO. NON VIRTVTE NEQVE IN ACIE VICISSE ROMANOS, SED ARTIFICIO QVODAM ET SCIENTIA OPPVGNATIONIS, CVIVS REI FVERINT IPSI IMPERITI. ERRARE, SI QVI IN BELLO OMNES SECVNDOS RERVM PROVENTVS EXSPECTENT. SIBI NVMQVAM PLACVISSE AVARICVM DEFENDI, CVIVS REI TESTES IPSOS HABERET; SED FACTVM IMPRVDENTIA BITVRIGVM ET NIMIA OBSEQVENTIA RELIQVORVM VTI HOC INCOMMODVM ACCIPERETVR. ID TAMEN SE CELERITER MAIORIBVS COMMODIS SANATVRVM. NAM QVAE AB RELIQVIS GALLIS CIVITATES DISSENTIRENT, HAS SVA DILIGENTIA ADIVNCTVRVM ATQVE VNVM CONSILIVM TOTIVS GALLIAE EFFECTVRVM, CVIVS CONSENSVI NE ORBIS QVIDEM TERRARVM POSSIT OBSISTERE; IDQVE SE PROPE IAM EFFECTVM HABERE. INTEREA AEQVVM ESSE AB EIS COMMVNIS SALVTIS CAVSA IMPETRARI VT CASTRA MVNIRE INSTITVERENT, QVO FACILIVS REPENTINOS HOSTIVM IMPETVS SVSTINERENT. 

FVIT HAEC ORATIO NON INGRATA GALLIS, ET MAXIME, QVOD IPSE ANIMO NON DEFECERAT TANTO ACCEPTO INCOMMODO NEQVE SE IN OCCVLTVM ABDIDERAT ET CONSPECTVM MVLTITVDINIS FVGERAT; PLVSQVE ANIMO PROVIDERE ET PRAESENTIRE EXISTIMABATVR, QVOD RE INTEGRA PRIMO INCENDENDVM AVARICVM, POST DESERENDVM CENSVERAT. ITAQVE VT RELIQVORVM IMPERATORVM RES ADVERSAE AVCTORITATEM MINVVNT, SIC HVIVS EX CONTRARIO DIGNITAS INCOMMODO ACCEPTO IN DIES AVGEBATVR. SIMVL IN SPEM VENIEBANT EIVS ADFIRMATIONE DE RELIQVIS ADIVNGENDIS CIVITATIBVS; PRIMVMQVE EO TEMPORE GALLI CASTRA MVNIRE INSTITVERVNT ET SIC SVNT ANIMO CONFIRMATI, HOMINES INSVETI LABORIS, VT OMNIA QVAE IMPERARENTVR SIBI PATIENDA EXISTIMARENT. 

NEC MINVS QVAM EST POLLICITVS VERCINGETORIX ANIMO LABORABAT VT RELIQVAS CIVITATES ADIVNGERET, ATQVE EAS DONIS POLLICITATIONIBVSQVE ALLICIEBAT. HVIC REI IDONEOS HOMINES DELIGEBAT,QVORVM QVISQVE AVT ORATIONE SVBDOLA AVT AMICITIA FACILLIME CAPERE POSSET. QVI AVARICO EXPVGNATO REFVGERANT,ARMANDOS VESTIENDOSQVE CVRAT; SIMVL, VT DEMINVTAE COPIAE REDINTEGRARENTVR, IMPERAT CERTVM NVMERVM MILITVM CIVITATIBVS, QVEM ET QVAM ANTE DIEM IN CASTRA ADDVCI VELIT, SAGITTARIOSQVE OMNES, QVORVM ERAT PERMAGNVS NVMERVS IN GALLIA, CONQVIRI ET AD SE MITTI IVBET. HIS REBVS CELERITER ID QVOD AVARICI DEPERIERAT EXPLETVR. INTERIM TEVTOMATVS, OLLOVICONIS FILIVS, REX NITIOBRIGVM, CVIVS PATER AB SENATV NOSTRO AMICVS ERAT APPELLATVS, CVM MAGNO EQVITVM SVORVM NVMERO ET QVOS EX AQVITANIA CONDVXERAT AD EVM PERVENIT. 

CAESAR AVARICI COMPLVRES DIES COMMORATVS SVMMAMQVE IBI COPIAM FRVMENTI ET RELIQVI COMMEATVS NACTVS EXERCITVM EX LABORE ATQVE INOPIA REFECIT. IAM PROPE HIEME CONFECTA CVM IPSO ANNI TEMPORE AD GERENDVM BELLVM VOCARETVR ET AD HOSTEM PROFICISCI CONSTITVISSET, SIVE EVM EX PALVDIBVS SILVISQVE ELICERE SIVE OBSIDIONE PREMERE POSSET, LEGATI AD EVM PRINCIPES AEDVORVM VENIVNT ORATVM VT MAXIME NECESSARIO TEMPORE CIVITATI SVBVENIAT: SVMMO ESSE IN PERICVLO REM, QVOD, CVM SINGVLI MAGISTRATVS ANTIQVITVS CREARI ATQVE REGIAM POTESTATEM ANNVM OBTINERE CONSVESSENT, DVO MAGISTRATVM GERANT ET SE VTERQVE EORVM LEGIBVS CREATVM ESSE DICAT. HORVM ESSE ALTERVM CONVICTOLITAVEM, FLORENTEM ET ILLVSTREM ADVLESCENTEM, ALTERVM COTVM, ANTIQVISSIMA FAMILIA NATVM ATQVE IPSVM HOMINEM SVMMAE POTENTIAE ET MAGNAE COGNATIONIS, CVIVS FRATER VALETIACVS PROXIMO ANNO EVNDEM MAGISTRATVM GESSERIT. CIVITATEM ESSE OMNEM IN ARMIS; DIVISVM SENATVM, DIVISVM POPVLVM, SVAS CVIVSQVE EORVM CLIENTELAS. QVOD SI DIVTIVS ALATVR CONTROVERSIA, FORE VTI PARS CVM PARTE CIVITATIS CONFLIGAT. ID NE ACCIDAT, POSITVM IN EIVS DILIGENTIA ATQVE AVCTORITATE. 

CAESAR, ETSI A BELLO ATQVE HOSTE DISCEDERE DETRIMENTOSVM ESSE EXISTIMABAT, TAMEN NON IGNORANS QVANTA EX DISSENSIONIBVS INCOMMODA ORIRI CONSVESSENT, NE TANTA ET TAM CONIVNCTA POPVLO ROMANO CIVITAS, QVAM IPSE SEMPER ALVISSET OMNIBVSQVE REBVS ORNASSET, AD VIM ATQVE ARMA DESCENDERET, ATQVE EA PARS QVAE MINVS SIBI CONFIDERET AVXILIA A VERCINGETORIGE ARCESSERET,HVIC REI PRAEVERTENDVM EXISTIMAVIT ET, QVOD LEGIBVS AEDVORVM EIS, QVI SVMMVM MAGISTRA TVM OBTINERENT, EXCEDERE EX FINIBVS NON LICERET, NE QVID DE IVRE AVT DE LEGIBVS EORVM DEMINVISSE VIDERETVR, IPSE IN AEDVOS PROFICISCI STATVIT SENATVMQVE OMNEM ET QVOS INTER CONTROVERSIA ESSET AD SE DECETIAM EVOCAVIT. CVM PROPE OMNIS CIVITAS EO CONVENISSET, DOCERETVRQVE PAVCIS CLAM CONVOCATIS ALIO LOCO, ALIO TEMPORE ATQVE OPORTVERIT FRATREM A FRATRE RENVNTIATVM, CVM LEGES DVO EX VNA FAMILIA VIVO VTROQVE NON SOLVM MAGISTRATVS CREARI VETARENT, SED ETIAM IN SENATV ESSE PROHIBERENT, COTVM IMPERIVM DEPONERE COEGIT, CONVICTOLITAVEM,QVI PER SACERDOTES MORE CIVITATIS INTERMISSIS MAGISTRATIBVS ESSET CREATVS, POTESTATEM OBTINERE IVSSIT. 

HOC DECRETO INTERPOSITO COHORTATVS AEDVOS, VT CONTROVERSIARVM AC DISSENSIONIS OBLIVISCERENTVR ATQVE OMNIBVS OMISSIS HIS REBVS HVIC BELLO SERVIRENT EAQVE QVAE MERVISSENT PRAEMIA AB SE DEVICTA GALLIA EXSPECTARENT EQVITATVMQVE OMNEM ET PEDITVM MILIA DECEM SIBI CELERITER MITTERENT, QVAE IN PRAESIDIIS REI FRVMENTARIAE CAVSA DISPONERET, EXERCITVM IN DVAS PARTES DIVISIT: QVATTVOR LEGIONES IN SENONES PARISIOSQVE LABIENO DVCENDAS DEDIT, SEX IPSE IN ARVERNOS AD OPPIDVM GERGOVIAM SECVNDVM FLVMEN ELAVER DVXIT; EQVITATVS PARTEM ILLI ATTRIBVIT, PARTEM SIBI RELIQVIT. QVA RE COGNITA VERCINGETORIX OMNIBVS INTERRVPTIS EIVS FLVMINIS PONTIBVS AB ALTERA FLVMINIS PARTE ITER FACERE COEPIT. 

CVM VTERQVE VTRIMQVE EXISSET EXERCITVS, IN CONSPECTV FEREQVE E REGIONE CASTRIS CASTRA PONEBANT DISPOSITIS EXPLORATORIBVS, NECVBI EFFECTO PONTE ROMANI COPIAS TRADVCERENT. ERAT IN MAGNIS CAESARIS DIFFICVLTATIBVS RES, NE MAIOREM AESTATIS PARTEM FLVMINE IMPEDIRETVR, QVOD NON FERE ANTE AVTVMNVM ELAVER VADO TRANSIRI SOLET. ITAQVE, NE ID ACCIDERET, SILVESTRI LOCO CASTRIS POSITIS E REGIONE VNIVS EORVM PONTIVM, QVOS VERCINGETORIX RESCINDENDOS CVRAVERAT, POSTERO DIE CVM DVABVS LEGIONIBVS IN OCCVLTO RESTITIT; RELIQVAS COPIAS CVM OMNIBVS IMPEDIMENTIS, VT CONSVEVERAT, MISIT, APERTIS QVIBVSDAM COHORTIBVS, VTI NVMERVS LEGIONVM CONSTARE VIDERETVR. HIS QVAM LONGISSIME POSSENT EGREDI IVSSIS, CVM IAM EX DIEI TEMPORE CONIECTVRAM CEPERAT IN CASTRA PERVENTVM, ISDEM SVBLICIS, QVARVM PARS INFERIOR INTEGRA REMANEBAT, PONTEM REFICERE COEPIT. CELERITER EFFECTO OPERE LEGIONIBVSQVE TRADVCTIS ET LOCO CASTRIS IDONEO DELECTO RELIQVAS COPIAS REVOCAVIT. VERCINGETORIX RE COGNITA, NE CONTRA SVAM VOLVNTATEM DIMICARE COGERETVR, MAGNIS ITINERIBVS ANTECESSIT. 

CAESAR EX EO LOCO QVINTIS CASTRIS GERGOVIAM PERVENIT EQVESTRIQVE EO DIE PROELIO LEVI FACTO PERSPECTO VRBIS SITV, QVAE POSITA IN ALTISSIMO MONTE OMNES ADITVS DIFFICILES HABEBAT, DE EXPVGNATIONE DESPERAVIT, DE OBSESSIONE NON PRIVS AGENDVM CONSTITVIT, QVAM REM FRVMENTARIAM EXPEDISSET. AT VERCINGETORIX CASTRIS, PROPE OPPIDVM POSITIS, MEDIOCRIBVS CIRCVM SE INTERVALLIS SEPARATIM SINGVLARVM CIVITATIVM COPIAS COLLOCAVERAT ATQVE OMNIBVS EIVS IVGI COLLIBVS OCCVPATIS, QVA DESPICI POTERAT,HORRIBILEM SPECIEM PRAEBEBAT; PRINCIPESQVE EARVM CIVITATIVM, QVOS SIBI AD CONSILIVM CAPIENDVM DELEGERAT, PRIMA LVCE COTIDIE AD SE CONVENIRE IVBEBAT, SEV QVID COMMVNICANDVM, SEV QVID ADMINISTRANDVM VIDERETVR; NEQVE VLLVM FERE DIEM INTERMITTEBAT QVIN EQVESTRI PROELIO INTERIECTIS SAGITTARIIS, QVID IN QVOQVE ESSET ANIMI AC VIRTVTIS SVORVM PERSPICERET. ERAT E REGIONE OPPIDI COLLIS SVB IPSIS RADICIBVS MONTIS, EGREGIE MVNITVS ATQVE EX OMNI PARTE CIRCVMCISVS; QVEM SI TENERENT NOSTRI, ET AQVAE MAGNA PARTE ET PABVLATIONE LIBERA PROHIBITVRI HOSTES VIDEBANTVR. SED IS LOCVS PRAESIDIO AB HIS NON NIMIS FIRMO TENEBATVR. TAMEN SILENTIO NOCTIS CAESAR EX CASTRIS EGRESSVS, PRIVSQVAM SVBSIDIO EX OPPIDO VENIRI POSSET, DEIECTO PRAESIDIO POTITVS LOCO DVAS IBI LEGIONES COLLOCAVIT FOSSAMQVE DVPLICEM DVODENVM PEDVM A MAIORIBVS CASTRIS AD MINORA PERDVXIT, VT TVTO AB REPENTINO HOSTIVM INCVRSV ETIAM SINGVLI COMMEARE POSSENT. 

DVM HAEC AD GERGOVIAM GERVNTVR, CONVICTOLITAVIS AEDVVS, CVI MAGISTRATVM ADIVDICATVM A CAESARE DEMONSTRAVIMVS, SOLLICITATVS AB ARVERNIS PECVNIA CVM QVIBVSDAM ADVLESCENTIBVS COLLOQVITVR; QVORVM ERAT PRINCEPS LITAVICCVS ATQVE EIVS FRATRES, AMPLISSIMA FAMILIA NATI ADVLESCENTES. CVM HIS PRAEMIVM COMMVNICAT HORTATVRQVE, VT SE LIBEROS ET IMPERIO NATOS MEMINERINT. VNAM ESSE AEDVORVM CIVITATEM, QVAE CERTISSIMAM GALLIAE VICTORIAM DETINEAT; EIVS AVCTORITATE RELIQVAS CONTINERI; QVA TRADVCTA LOCVM CONSISTENDI ROMANIS IN GALLIA NON FORE. ESSE NONNVLLO SE CAESARIS BENEFICIO ADFECTVM, SIC TAMEN, VT IVSTISSIMAM APVD EVM CAVSAM OBTINVERIT; SED PLVS COMMVNI LIBERTATI TRIBVERE. CVR ENIM POTIVS AEDVI DE SVO IVRE ET DE LEGIBVS AD CAESAREM DISCEPTATOREM, QVAM ROMANI AD AEDVOS VENIANT?CELERITER ADVLESCENTIBVS ET ORATIONE MAGISTRATVS ET PRAEMIO DEDVCTIS, CVM SE VEL PRINCIPES EIVS CONSILI FORE PROFITERENTVR, RATIO PERFICIENDI QVAEREBATVR, QVOD CIVITATEM TEMERE AD SVSCIPIENDVM BELLVM ADDVCI POSSE NON CONFIDEBANT. PLACVIT VT LITAVICCVS DECEM ILLIS MILIBVS, QVAE CAESARI AD BELLVM MITTERENTVR, PRAEFICERETVR ATQVE EA DVCENDA CVRARET, FRATRESQVE EIVS AD CAESAREM PRAECVRRERENT. RELIQVA QVA RATIONE AGI PLACEAT CONSTITVVNT. 

LITAVICCVS ACCEPTO EXERCITV, CVM MILIA PASSVVM CIRCITER XXX AB GERGOVIA ABESSET, CONVOCATIS SVBITO MILITIBVS LACRIMANS, "QVO PROFICISCIMVR," INQVIT, "MILITES?OMNIS NOSTER EQVITATVS, OMNIS NOBILITAS INTERIIT; PRINCIPES CIVITATIS, EPOREDORIX ET VIRIDOMARVS, INSIMVLATI PRODITIONIS AB ROMANIS INDICTA CAVSA INTERFECTI SVNT. HAEC AB IPSIS COGNOSCITE, QVI EX IPSA CAEDE FVGERVNT: NAM EGO FRATRIBVS ATQVE OMNIBVS MEIS PROPINQVIS INTERFECTIS DOLORE PROHIBEOR,QVAE GESTA SVNT, PRONVNTIARE. " PRODVCVNTVR HI QVOS ILLE EDOCVERAT QVAE DICI VELLET, ATQVE EADEM, QVAE LITAVICCVS PRONVNTIAVERAT, MVLTITVDINI EXPONVNT: MVLTOS EQVITES AEDVORVM INTERFECTOS,QVOD COLLOCVTI CVM ARVERNIS DICERENTVR; IPSOS SE INTER MVLTITVDINEM MILITVM OCCVLTASSE ATQVE EX MEDIA CAEDE FVGISSE. CONCLAMANT AEDVI ET LITAVICCVM OBSECRANT VT SIBI CONSVLAT. "QVASI VERO," INQVIT ILLE, "CONSILI SIT RES, AC NON NECESSE SIT NOBIS GERGOVIAM CONTENDERE ET CVM ARVERNIS NOSMET CONIVNGERE. AN DVBITAMVS QVIN NEFARIO FACINORE ADMISSO ROMANI IAM AD NOS INTERFICIENDOS CONCVRRANT? PROINDE, SI QVID IN NOBIS ANIMI EST,PERSEQVAMVR EORVM MORTEM QVI INDIGNISSIME INTERIERVNT, ATQVE HOS LATRONES INTERFICIAMVS. " OSTENDIT CIVES ROMANOS, QVI EIVS PRAESIDI FIDVCIA VNA ERANT: MAGNVM NVMERVM FRVMENTI COMMEATVSQVE DIRIPIT, IPSOS CRVDELITER EXCRVCIATOS INTERFICIT. NVNTIOS TOTA CIVITATE AEDVORVM DIMITTIT, EODEM MENDACIO DE CAEDE EQVITVM ET PRINCIPVM PERMOVET; HORTATVR VT SIMILI RATIONE ATQVE IPSE FECERIT SVAS INIVRIAS PERSEQVANTVR. 

EPOREDORIX AEDVVS, SVMMO LOCO NATVS ADVLESCENS ET SVMMAE DOMI POTENTIAE, ET VNA VIRIDOMARVS, PARI AETATE ET GRATIA, SED GENERE DISPARI, QVEM CAESAR AB DIVICIACO SIBI TRADITVM EX HVMILI LOCO AD SVMMAM DIGNITATEM PERDVXERAT, IN EQVITVM NVMERO CONVENERANT NOMINATIM AB EO EVOCATI. HIS ERAT INTER SE DE PRINCIPATV CONTENTIO, ET IN ILLA MAGISTRATVVM CONTROVERSIA ALTER PRO CONVICTOLITAVI, ALTER PRO COTO SVMMIS OPIBVS PVGNAVERANT. EX EIS EPOREDORIX COGNITO LITAVICCI CONSILIO MEDIA FERE NOCTE REM AD CAESAREM DEFERT; ORAT NE PATIATVR CIVITATEM PRAVIS ADVLESCENTIVM CONSILIIS AB AMICITIA POPVLI ROMANI DEFICERE; QVOD FVTVRVM PROVIDEAT, SI SE TOT HOMINVM MILIA CVM HOSTIBVS CONIVNXERINT, QVORVM SALVTEM NEQVE PROPINQVI NEGLEGERE, NEQVE CIVITAS LEVI MOMENTO AESTIMARE POSSET. 

MAGNA ADFECTVS SOLLICITVDINE HOC NVNTIO CAESAR, QVOD SEMPER AEDVORVM CIVITATI PRAECIPVE INDVLSERAT, NVLLA INTERPOSITA DVBITATIONE LEGIONES EXPEDITAS QVATTVOR EQVITATVMQVE OMNEM EX CASTRIS EDVCIT; NEC FVIT SPATIVM TALI TEMPORE AD CONTRAHENDA CASTRA, QVOD RES POSITA IN CELERITATE VIDEBATVR; GAIVM FABIVM LEGATVM CVM LEGIONIBVS DVABVS CASTRIS PRAESIDIO RELINQVIT. FRATRES LITAVICCI CVM COMPREHENDI IVSSISSET, PAVLO ANTE REPERIT AD HOSTES FVGISSE. ADHORTATVS MILITES, NE NECESSARIO TEMPORE ITINERIS LABORE PERMOVEANTVR, CVPIDISSIMIS OMNIBVS PROGRESSVS MILIA PASSVVM XXV AGMEN AEDVORVM CONSPICATVS IMMISSO EQVITATV ITER EORVM MORATVR ATQVE IMPEDIT INTERDICITQVE OMNIBVS NE QVEMQVAM INTERFICIANT. EPOREDORIGEM ET VIRIDOMARVM,QVOS ILLI INTERFECTOS EXISTIMABANT, INTER EQVITES VERSARI SVOSQVE APPELLARE IVBET. HIS COGNITIS ET LITAVICCI FRAVDE PERSPECTA AEDVI MANVS TENDERE, DEDITIONEM SIGNIFICARE ET PROIECTIS ARMIS MORTEM DEPRECARI INCIPIVNT. LITAVICCVS CVM SVIS CLIENTIBVS, QVIBVS MORE GALLORVM NEFAS EST ETIAM IN EXTREMA FORTVNA DESERERE PATRONOS, GERGOVIAM PROFVGIT. 

CAESAR NVNTIIS AD CIVITATEM AEDVORVM MISSIS, QVI SVO BENEFICIO CONSERVATOS DOCERENT QVOS IVRE BELLI INTERFICERE POTVISSET, TRIBVSQVE HORIS NOCTIS EXERCITVI AD QVIETEM DATIS CASTRA AD GERGOVIAM MOVIT. MEDIO FERE ITINERE EQVITES A FABIO MISSI, QVANTO RES IN PERICVLO FVERIT, EXPONVNT. SVMMIS COPIIS CASTRA OPPVGNATA DEMONSTRANT, CVM CREBRO INTEGRI DEFESSIS SVCCEDERENT NOSTROSQVE ASSIDVO LABORE DEFATIGARENT, QVIBVS PROPTER MAGNITVDINEM CASTRORVM PERPETVO ESSET ISDEM IN VALLO PERMANENDVM. MVLTITVDINE SAGITTARVM ATQVE OMNIS GENERIS TELORVM MVLTOS VVLNERATOS; AD HAEC SVSTINENDA MAGNO VSVI FVISSE TORMENTA. FABIVM DISCESSV EORVM DVABVS RELICTIS PORTIS OBSTRVERE CETERAS PLVTEOSQVE VALLO ADDERE ET SE IN POSTERVM DIEM SIMILEMQVE CASVM APPARARE. HIS REBVS COGNITIS CAESAR SVMMO STVDIO MILITVM ANTE ORTVM SOLIS IN CASTRA PERVENIT. 

DVM HAEC AD GERGOVIAM GERVNTVR, AEDVI PRIMIS NVNTIIS AB LITAVICCO ACCEPTIS NVLLVM SIBI AD COGNOSCENDVM SPATIVM RELINQVVNT. IMPELLIT ALIOS AVARITIA, ALIOS IRACVNDIA ET TEMERITAS, QVAE MAXIME ILLI HOMINVM GENERI EST INNATA, VT LEVEM AVDITIONEM HABEANT PRO RE COMPERTA. BONA CIVIVM ROMANORVM DIRIPIVNT, CAEDES FACIVNT, IN SERVITVTEM ABSTRAHVNT. ADIVVAT REM PROCLINATAM CONVICTOLITAVIS PLEBEMQVE AD FVROREM IMPELLIT, VT FACINORE ADMISSO AD SANITATEM REVERTI PVDEAT. MARCVM ARISTIVM, TRIBVNVM MILITVM, ITER AD LEGIONEM FACIENTEM FIDE DATA EX OPPIDO CABILLONO EDVCVNT: IDEM FACERE COGVNT EOS, QVI NEGOTIANDI CAVSA IBI CONSTITERANT. HOS CONTINVO (IN) ITINERE ADORTI OMNIBVS IMPEDIMENTIS EXVVNT; REPVGNANTES DIEM NOCTEMQVE OBSIDENT; MVLTIS VTRIMQVE INTERFECTIS MAIOREM MVLTITVDINEM ARMATORVM CONCITANT. 

INTERIM NVNTIO ALLATO OMNES EORVM MILITES IN POTESTATE CAESARIS TENERI, CONCVRRVNT AD ARISTIVM, NIHIL PVBLICO FACTVM CONSILIO DEMONSTRANT; QVAESTIONEM DE BONIS DIREPTIS DECERNVNT,LITAVICCI FATRVMQVE BONA PVBLICANT, LEGATOS AD CAESAREM SVI PVRGANDI GRATIA MITTVNT. HAEC FACIVNT RECIPERANDORVM SVORVM CAVSA; SED CONTAMINATI FACINORE ET CAPTI COMPENDIO EX DIREPTIS BONIS, QVOD EA RES AD MVLTOS PERTINEBAT, TIMORE POENAE EXTERRITI CONSILIA CLAM DE BELLO INIRE INCIPIVNT CIVITATESQVE RELIQVAS LEGATIONIBVS SOLLICITANT. QVAE TAMETSI CAESAR INTELLEGEBAT, TAMEN QVAM MITISSIME POTEST LEGATOS APPELLAT: NIHIL SE PROPTER INSCIENTIAM LEVITATEMQVE VVLGI GRAVIVS DE CIVITATE IVDICARE NEQVE DE SVA IN AEDVOS BENEVOLENTIA DEMINVERE. IPSE MAIOREM GALLIAE MOTVM EXSPECTANS, NE AB OMNIBVS CIVITATIBVS CIRCVMSISTERETVR, CONSILIA INIBAT QVEMADMODVM AB GERGOVIA DISCEDERET AC RVRSVS OMNEM EXERCITVM CONTRAHERET,NE PROFECTIO NATA AB TIMORE DEFECTIONIS SIMILIS FVGAE VIDERETVR. 

HAEC COGITANTI ACCIDERE VISA EST FACVLTAS BENE REI GERENDAE. NAM CVM IN MINORA CASTRA OPERIS PERSPICIENDI CAVSA VENISSET, ANIMADVERTIT COLLEM, QVI AB HOSTIBVS TENEBATVR, NVDATVM HOMINIBVS, QVI SVPERIORIBVS DIEBVS VIX PRAE MVLTITVDINE CERNI POTERAT. ADMIRATVS QVAERIT EX PERFVGIS CAVSAM, QVORVM MAGNVS AD EVM COTIDIE NVMERVS CONFLVEBAT. CONSTABAT INTER OMNES, QVOD IAM IPSE CAESAR PER EXPLORATORES COGNOVERAT, DORSVM ESSE EIVS IVGI PROPE AEQVVM, SED HVNC SILVESTREM ET ANGVSTVM, QVA ESSET ADITVS AD ALTERAM PARTEM OPPIDI; HVIC LOCO VEHEMENTER ILLOS TIMERE NEC IAM ALITER SENTIRE, VNO COLLE AB ROMANIS OCCVPATO, SI ALTERVM AMISISSENT, QVIN PAENE CIRCVMVALLATI ATQVE OMNI EXITV ET PABVLATIONE INTERCLVSI VIDERENTVR: AD HVNC MVNIENDVM OMNES A VERCINGETORIGE EVOCATOS. 

HAC RE COGNITA CAESAR MITTIT COMPLVRES EQVITVM TVRMAS; EIS DE MEDIA NOCTE IMPERAT, VT PAVLO TVMVLTVOSIVS OMNIBVS LOCIS VAGARENTVR. PRIMA LVCE MAGNVM NVMERVM IMPEDIMENTORVM EX CASTRIS MVLORVMQVE PRODVCI DEQVE HIS STRAMENTA DETRAHI MVLIONESQVE CVM CASSIDIBVS EQVITVM SPECIE AC SIMVLATIONE COLLIBVS CIRCVMVEHI IVBET. HIS PAVCOS ADDIT EQVITES QVI LATIVS OSTENTATIONIS CAVSA VAGARENTVR. LONGO CIRCVITV EASDEM OMNES IVBET PETERE REGIONES. HAEC PROCVL EX OPPIDO VIDEBANTVR, VT ERAT A GERGOVIA DESPECTVS IN CASTRA, NEQVE TANTO SPATIO CERTI QVID ESSET EXPLORARI POTERAT. LEGIONEM VNAM EODEM IVGO MITTIT ET PAVLVM PROGRESSAM INFERIORE CONSTITVIT LOCO SILVISQVE OCCVLTAT. AVGETVR GALLIS SVSPICIO, ATQVE OMNES ILLO AD MVNITIONEM COPIAE TRADVCVNTVR. VACVA CASTRA HOSTIVM CAESAR CONSPICATVS TECTIS INSIGNIBVS SVORVM OCCVLTATISQVE SIGNIS MILITARIBVS RAROS MILITES, NE EX OPPIDO ANIMADVERTERENTVR, EX MAIORIBVS CASTRIS IN MINORA TRADVCIT LEGATISQVE, QVOS SINGVLIS LEGIONIBVS PRAEFECERAT, QVID FIERI VELIT OSTENDIT: IN PRIMIS MONET VT CONTINEANT MILITES, NE STVDIO PVGNANDI AVT SPE PRAEDAE LONGIVS PROGREDIANTVR; QVID INIQVITAS LOCI HABEAT INCOMMODI PROPONIT: HOC VNA CELERITATE POSSE MVTARI; OCCASIONIS ESSE REM, NON PROELI. HIS REBVS EXPOSITIS SIGNVM DAT ET AB DEXTRA PARTE ALIO ASCENSV EODEM TEMPORE AEDVOS MITTIT. 

OPPIDI MVRVS AB PLANITIE ATQVE INITIO ASCENSVS RECTA REGIONE, SI NVLLVS ANFRACTVS INTERCEDERET, MCC PASSVS ABERAT: QVIDQVID HVC CIRCVITVS AD MOLLIENDVM CLIVVM ACCESSERAT, ID SPATIVM ITINERIS AVGEBAT. A MEDIO FERE COLLE IN LONGITVDINEM, VT NATVRA MONTIS FEREBAT, EX GRANDIBVS SAXIS SEX PEDVM MVRVM QVI NOSTRORVM IMPETVM TARDARET PRAEDVXERANT GALLI, ATQVE INFERIORE OMNI SPATIO VACVO RELICTO SVPERIOREM PARTEM COLLIS VSQVE AD MVRVM OPPIDI DENSISSIMIS CASTRIS COMPLEVERANT. MILITES DATO SIGNO CELERITER AD MVNITIONEM PERVENIVNT EAMQVE TRANSGRESSI TRINIS CASTRIS POTIVNTVR; AC TANTA FVIT IN CASTRIS CAPIENDIS CELERITAS, VT TEVTOMATVS, REX NITIOBRIGVM, SVBITO IN TABERNACVLO OPPRESSVS, VT MERIDIE CONQVIEVERAT, SVPERIORE CORPORIS PARTE NVDATA VVLNERATO EQVO VIX SE EX MANIBVS PRAEDANTIVM MILITVM ERIPERET. 

CONSECVTVS ID QVOD ANIMO PROPOSVERAT, CAESAR RECEPTVI CANI IVSSIT LEGIONIQVE DECIMAE, QVACVM ERAT, CONTINVO SIGNA CONSTITVIT. AC RELIQVARVM LEGIONVM MILITES NON EXAVDITO SONO TVBAE, QVOD SATIS MAGNA VALLES INTERCEDEBAT, TAMEN AB TRIBVNIS MILITVM LEGATISQVE, VT ERAT A CAESARE PRAECEPTVM, RETINEBANTVR. SED ELATI SPE CELERIS VICTORIAE ET HOSTIVM FVGA ET SVPERIORVM TEMPORVM SECVNDIS PROELIIS NIHIL ADEO ARDVVM SIBI ESSE EXISTIMAVERVNT QVOD NON VIRTVTE CONSEQVI POSSENT, NEQVE FINEM PRIVS SEQVENDI FECERVNT QVAM MVRO OPPIDI PORTISQVE APPROPINQVARVNT. TVM VERO EX OMNIBVS VRBIS PARTIBVS ORTO CLAMORE,QVI LONGIVS ABERANT REPENTINO TVMVLTV PERTERRITI, CVM HOSTEM INTRA PORTAS ESSE EXISTIMARENT, SESE EX OPPIDO EIECERVNT. MATRES FAMILIAE DE MVRO VESTEM ARGENTVMQVE IACTABANT ET PECTORE NVDO PROMINENTES PASSIS MANIBVS OBTESTABANTVR ROMANOS, VT SIBI PARCERENT NEV, SICVT AVARICI FECISSENT, NE A MVLIERIBVS QVIDEM ATQVE INFANTIBVS ABSTINERENT: NONNVLLAE DE MVRIS PER MANVS DEMISSAE SESE MILITIBVS TRADEBANT. LVCIVS FABIVS, CENTVRIO LEGIONIS VIII, QVEM INTER SVOS EO DIE DIXISSE CONSTABAT EXCITARI SE AVARICENSIBVS PRAEMIIS NEQVE COMMISSVRVM, VT PRIVS QVISQVAM MVRVM ASCENDERET, TRES SVOS NACTVS MANIPVLARES ATQVE AB EIS SVBLEVATVS MVRVM ASCENDIT: HOS IPSE RVRSVS SINGVLOS EXCEPTANS IN MVRVM EXTVLIT. 

INTERIM EI QVI AD ALTERAM PARTEM OPPIDI, VT SVPRA DEMONSTRAVIMVS, MVNITIONIS CAVSA CONVENERANT, PRIMO EXAVDITO CLAMORE, INDE ETIAM CREBRIS NVNTIIS INCITATI, OPPIDVM A ROMANIS TENERI, PRAEMISSIS EQVITIBVS MAGNO CONCVRSV EO CONTENDERVNT. EORVM VT QVISQVE PRIMVS VENERAT, SVB MVRO CONSISTEBAT SVORVMQVE PVGNANTIVM NVMERVM AVGEBAT. QVORVM CVM MAGNA MVLTITVDO CONVENISSET, MATRES FAMILIAE, QVAE PAVLO ANTE ROMANIS DE MVRO MANVS TENDEBANT, SVOS OBTESTARI ET MORE GALLICO PASSVM CAPILLVM OSTENTARE LIBEROSQVE IN CONSPECTVM PROFERRE COEPERVNT. ERAT ROMANIS NEC LOCO NEC NVMERO AEQVA CONTENTIO; SIMVL ET CVRSV ET SPATIO PVGNAE DEFATIGATI NON FACILE RECENTES ATQVE INTEGROS SVSTINEBANT. 

CAESAR, CVM INIQVO LOCO PVGNARI HOSTIVMQVE AVGERI COPIAS VIDERET, PRAEMETVENS SVIS AD TITVM SEXTIVM LEGATVM, QVEM MINORIBVS CASTRIS PRAESIDIO RELIQVERAT, MISIT, VT COHORTES EX CASTRIS CELERITER EDVCERET ET SVB INFIMO COLLE AB DEXTRO LATERE HOSTIVM CONSTITVERET,VT, SI NOSTROS LOCO DEPVLSOS VIDISSET, QVO MINVS LIBERE HOSTES INSEQVERENTVR TERRERET. IPSE PAVLVM EX EO LOCO CVM LEGIONE PROGRESSVS, VBI CONSTITERAT, EVENTVM PVGNAE EXSPECTABAT. 

CVM ACERRIME COMMINVS PVGNARETVR, HOSTES LOCO ET NVMERO, NOSTRI VIRTVTE CONFIDERENT, SVBITO SVNT AEDVI VISI AB LATERE NOSTRIS APERTO, QVOS CAESAR AB DEXTRA PARTE ALIO ASCENSV MANVS DISTINENDAE CAVSA MISERAT. HI SIMILITVDINE ARMORVM VEHEMENTER NOSTROS PERTERRVERVNT, AC TAMETSI DEXTRIS HVMERIS EXSERTIS ANIMADVERTEBANTVR, QVOD INSIGNE PACTVM ESSE CONSVERAT, TAMEN ID IPSVM SVI FALLENDI CAVSA MILITES AB HOSTIBVS FACTVM EXISTIMABANT. EODEM TEMPORE LVCIVS FABIVS CENTVRIO QVIQVE VNA MVRVM ASCENDERANT CIRCVMVENTI ATQVE INTERFECTI MVRO PRAECIPITABANTVR. MARCVS PETRONIVS, EIVSDEM LEGIONIS CENTVRIO, CVM PORTAM EXCIDERE CONATVS ESSET, A MVLTITVDINE OPPRESSVS AC SIBI DESPERANS MVLTIS IAM VVLNERIBVS ACCEPTIS MANIPVLARIBVS SVIS, QVI ILLVM SECVTI ERANT, "QVONIAM," INQVIT, "ME VNA VOBISCVM SERVARE NON POSSVM, VESTRAE QVIDEM CERTE VITAE PROSPICIAM, QVOS CVPIDITATE GLORIAE ADDVCTVS IN PERICVLVM DEDVXI. VOS DATA FACVLTATE VOBIS CONSVLITE. " SIMVL IN MEDIOS HOSTES IRRVPIT DVOBVSQVE INTERFECTIS RELIQVOS A PORTA PAVLVM SVMMOVIT. CONANTIBVS AVXILIARI SVIS "FRVSTRA," INQVIT, "MEAE VITAE SVBVENIRE CONAMINI, QVEM IAM SANGVIS VIRESQVE DEFICIVNT. PROINDE ABITE, DVM EST FACVLTAS, VOSQVE AD LEGIONEM RECIPITE. " ITA PVGNANS POST PAVLVM CONCIDIT AC SVIS SALVTI FVIT. 

NOSTRI, CVM VNDIQVE PREMERENTVR, XLVI CENTVRIONIBVS AMISSIS DEIECTI SVNT LOCO. SED INTOLERANTIVS GALLOS INSEQVENTES LEGIO DECIMA TARDAVIT, QVAE PRO SVBSIDIO PAVLO AEQVIORE LOCO CONSTITERAT. HANC RVRSVS XIII LEGIONIS COHORTES EXCEPERVNT, QVAE EX CASTRIS MINORIBVS EDVCTAE CVM TITO SEXTIO LEGATO CEPERANT LOCVM SVPERIOREM. LEGIONES, VBI PRIMVM PLANITIEM ATTIGERVNT, INFESTIS CONTRA HOSTES SIGNIS CONSTITERVNT. VERCINGETORIX AB RADICIBVS COLLIS SVOS INTRA MVNITIONES REDVXIT. EO DIE MILITES SVNT PAVLO MINVS SEPTINGENTI DESIDERATI. 

POSTERO DIE CAESAR CONTIONE ADVOCATA TEMERITATEM CVPIDITATEMQVE MILITVM REPREHENDIT, QVOD SIBI IPSI IVDICAVISSENT QVO PROCEDENDVM AVT QVID AGENDVM VIDERETVR, NEQVE SIGNO RECIPIENDI DATO CONSTITISSENT NEQVE AB TRIBVNIS MILITVM LEGATISQVE RETINERI POTVISSENT. EXPOSVIT QVID INIQVITAS LOCI POSSET, QVID IPSE AD AVARICVM SENSISSET, CVM SINE DVCE ET SINE EQVITATV DEPREHENSIS HOSTIBVS EXPLORATAM VICTORIAM DIMISISSET, NE PARVVM MODO DETRIMENTVM IN CONTENTIONE PROPTER INIQVITATEM LOCI ACCIDERET. QVANTO OPERE EORVM ANIMI MAGNITVDINEM ADMIRARETVR, QVOS NON CASTRORVM MVNITIONES, NON ALTITVDO MONTIS, NON MVRVS OPPIDI TARDARE POTVISSET, TANTO OPERE LICENTIAM ARROGANTIAMQVE REPREHENDERE, QVOD PLVS SE QVAM IMPERATOREM DE VICTORIA ATQVE EXITV RERVM SENTIRE EXISTIMARENT; NEC MINVS SE AB MILITE MODESTIAM ET CONTINENTIAM QVAM VIRTVTEM ATQVE ANIMI MAGNITVDINEM DESIDERARE. 

HAC HABITA CONTIONE ET AD EXTREMAM ORATIONEM CONFIRMATIS MILITIBVS, NE OB HANC CAVSAM ANIMO PERMOVERENTVR NEV QVOD INIQVITAS LOCI ATTVLISSET ID VIRTVTI HOSTIVM TRIBVERENT, EADEM DE PROFECTIONE COGITANS QVAE ANTE SENSERAT LEGIONES EX CASTRIS EDVXIT ACIEMQVE IDONEO LOCO CONSTITVIT. CVM VERCINGETORIX NIHIL MAGIS IN AEQVVM LOCVM DESCENDERET, LEVI FACTO EQVESTRI PROELIO ATQVE SECVNDO IN CASTRA EXERCITVM REDVXIT. CVM HOC IDEM POSTERO DIE FECISSET, SATIS AD GALLICAM OSTENTATIONEM MINVENDAM MILITVMQVE ANIMOS CONFIRMANDOS FACTVM EXISTIMANS IN AEDVOS MOVIT CASTRA. NE TVM QVIDEM INSECVTIS HOSTIBVS TERTIO DIE AD FLVMEN ELAVER VENIT; PONTEM REFECIT EXERCITVMQVE TRADVXIT. 

IBI A VIRIDOMARO ATQVE EPOREDORIGE AEDVIS APPELLATVS DISCIT CVM OMNI EQVITATV LITAVICCVM AD SOLLICITANDOS AEDVOS PROFECTVM: OPVS ESSE IPSOS ANTECEDERE AD CONFIRMANDAM CIVITATEM. ETSI MVLTIS IAM REBVS PERFIDIAM AEDVORVM PERSPECTAM HABEBAT ATQVE HORVM DISCESSV ADMATVRARI DEFECTIONEM CIVITATIS EXISTIMABAT, TAMEN EOS RETINENDOS NON CONSTITVIT, NE AVT INFERRE INIVRIAM VIDERETVR AVT DARE TIMORIS ALIQVAM SVSPICIONEM. DISCEDENTIBVS HIS BREVITER SVA IN AEDVOS MERITA EXPOSVIT,QVOS ET QVAM HVMILES ACCEPISSET, COMPVLSOS IN OPPIDA, MVLTATOS AGRIS OMNIBVS EREPTIS COPIIS, IMPOSITO STIPENDIO, OBSIDIBVS SVMMA CVM CONTVMELIA EXTORTIS,ET QVAM IN FORTVNAM QVAMQVE IN AMPLITVDINEM DEDVXISSET, VT NON SOLVM IN PRISTINVM STATVM REDISSENT, SED OMNIVM TEMPORVM DIGNITATEM ET GRATIAM ANTECESSISSE VIDERENTVR. HIS DATIS MANDATIS EOS AB SE DIMISIT. 

NOVIODVNVM ERAT OPPIDVM AEDVORVM AD RIPAS LIGERIS OPPORTVNO LOCO POSITVM. HVC CAESAR OMNES OBSIDES GALLIAE, FRVMENTVM, PECVNIAM PVBLICAM, SVORVM ATQVE EXERCITVS IMPEDIMENTORVM MAGNAM PARTEM CONTVLERAT; HVC MAGNVM NVMERVM EQVORVM HVIVS BELLI CAVSA IN ITALIA ATQVE HISPANIA COEMPTVM MISERAT. EO CVM EPOREDORIX VIRIDOMARVSQVE VENISSENT ET DE STATV CIVITATIS COGNOVISSENT, LITAVICCVM BIBRACTI AB AEDVIS RECEPTVM, QVOD EST OPPIDVM APVD EOS MAXIMAE AVCTORITATIS, CONVICTOLITAVIM MAGISTRATVM MAGNAMQVE PARTEM SENATVS AD EVM CONVENISSE, LEGATOS AD VERCINGETORIGEM DE PACE ET AMICITIA CONCILIANDA PVBLICE MISSOS, NON PRAETERMITTENDVM TANTVM COMMODVM EXISTIMAVERVNT. ITAQVE INTERFECTIS NOVIODVNI CVSTODIBVS QVIQVE EO NEGOTIANDI CAVSA CONVENERANT PECVNIAM ATQVE EQVOS INTER SE PARTITI SVNT; OBSIDES CIVITATVM BIBRACTE AD MAGISTRATVM DEDVCENDOS CVRAVERVNT; OPPIDVM,QVOD A SE TENERI NON POSSE IVDICABANT, NE CVI ESSET VSVI ROMANIS, INCENDERVNT; FRVMENTI QVOD SVBITO POTVERVNT NAVIBVS AVEXERVNT, RELIQVVM FLVMINE ATQVE INCENDIO CORRVPERVNT. IPSI EX FINITIMIS REGIONIBVS COPIAS COGERE, PRAESIDIA CVSTODIASQVE AD RIPAS LIGERIS DISPONERE EQVITATVMQVE OMNIBVS LOCIS INICIENDI TIMORIS CAVSA OSTENTARE COEPERVNT, SI AB RE FRVMENTARIA ROMANOS EXCLVDERE AVT ADDVCTOS INOPIA IN PROVINCIAM EXPELLERE POSSENT. QVAM AD SPEM MVLTVM EOS ADIVVABAT, QVOD LIGER EX NIVIBVS CREVERAT, VT OMNINO VADO NON POSSE TRANSIRI VIDERETVR. 

QVIBVS REBVS COGNITIS CAESAR MATVRANDVM SIBI CENSVIT, SI ESSET IN PERFICIENDIS PONTIBVS PERICLITANDVM, VT PRIVS QVAM ESSENT MAIORES EO COACTAE COPIAE DIMICARET. NAM VT COMMVTATO CONSILIO ITER IN PROVINCIAM CONVERTERET, ID NE METV QVIDEM NECESSARIO FACIENDVM EXISTIMABAT; CVM INFAMIA ATQVE INDIGNITAS REI ET OPPOSITVS MONS CEVENNA VIARVMQVE DIFFICVLTAS IMPEDIEBAT, TVM MAXIME QVOD ABIVNCTO LABIENO ATQVE EIS LEGIONIBVS QVAS VNA MISERAT VEHEMENTER TIMEBAT. ITAQVE ADMODVM MAGNIS DIVRNIS NOCTVRNISQVE ITINERIBVS CONFECTIS CONTRA OMNIVM OPINIONEM AD LIGEREM VENITVADOQVE PER EQVITES INVENTO PRO REI NECESSITATE OPPORTVNO, VT BRACHIA MODO ATQVE HVMERI AD SVSTINENDA ARMA LIBERI AB AQVA ESSE POSSENT, DISPOSITO EQVITATV QVI VIM FLVMINIS REFRINGERET, ATQVE HOSTIBVS PRIMO ASPECTV PERTVRBATIS,INCOLVMEM EXERCITVM TRADVXIT FRVMENTVMQVE IN AGRIS ET PECORIS COPIAM NACTVS REPLETO HIS REBVS EXERCITV ITER IN SENONES FACERE INSTITVIT. 

DVM HAEC APVD CAESAREM GERVNTVR, LABIENVS EO SVPPLEMENTO, QVOD NVPER EX ITALIA VENERAT, RELICTO AGEDINCI, VT ESSET IMPEDIMENTIS PRAESIDIO, CVM QVATTVOR LEGIONIBVS LVTETIAM PROFICISCITVR. ID EST OPPIDVM PARISIORVM, QVOD POSITVM EST IN INSVLA FLVMINIS SEQVANAE. CVIVS ADVENTV AB HOSTIBVS COGNITO MAGNAE EX FINITIMIS CIVITATIBVS COPIAE CONVENERVNT. SVMMA IMPERI TRADITVR CAMVLOGENO AVLERCO, QVI PROPE CONFECTVS AETATE TAMEN PROPTER SINGVLAREM SCIENTIAM REI MILITARIS AD EVM EST HONOREM EVOCATVS. IS CVM ANIMADVERTISSET PERPETVAM ESSE PALVDEM, QVAE INFLVERET IN SEQVANAM ATQVE ILLVM OMNEM LOCVM MAGNOPERE IMPEDIRET, HIC CONSEDIT NOSTROSQVE TRANSITV PROHIBERE INSTITVIT. 

LABIENVS PRIMO VINEAS AGERE, CRATIBVS ATQVE AGGERE PALVDEM EXPLERE ATQVE ITER MVNIRE CONABATVR. POSTQVAM ID DIFFICILIVS CONFIERI ANIMADVERTIT, SILENTIO E CASTRIS TERTIA VIGILIA EGRESSVS EODEM QVO VENERAT ITINERE METIOSEDVM PERVENIT. ID EST OPPIDVM SENONVM IN INSVLA SEQVANAE POSITVM, VT PAVLO ANTE DE LVTETIA DIXIMVS. DEPRENSIS NAVIBVS CIRCITER QVINQVAGINTA CELERITERQVE CONIVNCTIS ATQVE EO MILITIBVS INIECTIS ET REI NOVITATE PERTERRITIS OPPIDANIS, QVORVM MAGNA PARS ERAT AD BELLVM EVOCATA, SINE CONTENTIONE OPPIDO POTITVR. REFECTO PONTE, QVEM SVPERIORIBVS DIEBVS HOSTES RESCIDERANT, EXERCITVM TRADVCIT ET SECVNDO FLVMINE AD LVTETIAM ITER FACERE COEPIT. HOSTES RE COGNITA AB EIS, QVI METIOSEDO FVGERANT, LVTETIAM INCENDI PONTESQVE EIVS OPPIDI RESCINDI IVBENT; IPSI PROFECTI A PALVDE AD RIPAS SEQVANAE E REGIONE LVTETIAE CONTRA LABIENI CASTRA CONSIDVNT. 

IAM CAESAR A GERGOVIA DISCESSISSE AVDIEBATVR, IAM DE AEDVORVM DEFECTIONE ET SECVNDO GALLIAE MOTV RVMORES ADFEREBANTVR, GALLIQVE IN COLLOQVIIS INTERCLVSVM ITINERE ET LIGERI CAESAREM INOPIA FRVMENTI COACTVM IN PROVINCIAM CONTENDISSE CONFIRMABANT. BELLOVACI AVTEM DEFECTIONE AEDVORVM COGNITA, QVI ANTE ERANT PER SE INFIDELES, MANVS COGERE ATQVE APERTE BELLVM PARARE COEPERVNT. TVM LABIENVS TANTA RERVM COMMVTATIONE LONGE ALIVD SIBI CAPIENDVM CONSILIVM ATQVE ANTEA SENSERAT INTELLEGEBAT,NEQVE IAM, VT ALIQVID ADQVIRERET PROELIOQVE HOSTES LACESSERET, SED VT INCOLVMEM EXERCITVM AGEDINCVM REDVCERET, COGITABAT. NAMQVE ALTERA EX PARTE BELLOVACI, QVAE CIVITAS IN GALLIA MAXIMAM HABET OPINIONEM VIRTVTIS, INSTABANT, ALTERAM CAMVLOGENVS PARATO ATQVE INSTRVCTO EXERCITV TENEBAT; TVM LEGIONES A PRAESIDIO ATQVE IMPEDIMENTIS INTERCLVSAS MAXIMVM FLVMEN DISTINEBAT. TANTIS SVBITO DIFFICVLTATIBVS OBIECTIS AB ANIMI VIRTVTE AVXILIVM PETENDVM VIDEBAT. 

SVB VESPERVM CONSILIO CONVOCATO COHORTATVS VT EA QVAE IMPERASSET DILIGENTER INDVSTRIEQVE ADMINISTRARENT, NAVES, QVAS METIOSEDO DEDVXERAT, SINGVLAS EQVITIBVS ROMANIS ATTRIBVIT, ET PRIMA CONFECTA VIGILIA QVATTVOR MILIA PASSVVM SECVNDO FLVMINE SILENTIO PROGREDI IBIQVE SE EXSPECTARI IVBET. QVINQVE COHORTES, QVAS MINIME FIRMAS AD DIMICANDVM ESSE EXISTIMABAT, CASTRIS PRAESIDIO RELINQVIT; QVINQVE EIVSDEM LEGIONIS RELIQVAS DE MEDIA NOCTE CVM OMNIBVS IMPEDIMENTIS ADVERSO FLVMINE MAGNO TVMVLTV PROFICISCI IMPERAT. CONQVIRIT ETIAM LINTRES: HAS MAGNO SONITV REMORVM INCITATVS IN EANDEM PARTEM MITTIT. IPSE POST PAVLO SILENTIO EGRESSVS CVM TRIBVS LEGIONIBVS EVM LOCVM PETIT QVO NAVES APPELLI IVSSERAT. 

EO CVM ESSET VENTVM, EXPLORATORES HOSTIVM, VT OMNI FLVMINIS PARTE ERANT DISPOSITI, INOPINANTES, QVOD MAGNA SVBITO ERAT COORTA TEMPESTAS, AB NOSTRIS OPPRIMVNTVR; EXERCITVS EQVITATVSQVE EQVITIBVS ROMANIS ADMINISTRANTIBVS, QVOS EI NEGOTIO PRAEFECERAT, CELERITER TRANSMITTITVR. VNO FERE TEMPORE SVB LVCEM HOSTIBVS NVNTIATVR IN CASTRIS ROMANORVM PRAETER CONSVETVDINEM TVMVLTVARI ET MAGNVM IRE AGMEN ADVERSO FLVMINE SONITVMQVE REMORVM IN EADEM PARTE EXAVDIRI ET PAVLO INFRA MILITES NAVIBVS TRANSPORTARI. QVIBVS REBVS AVDITIS, QVOD EXISTIMABANT TRIBVS LOCIS TRANSIRE LEGIONES ATQVE OMNES PERTVRBATOS DEFECTIONE AEDVORVM FVGAM PARARE, SVAS QVOQVE COPIAS IN TRES PARTES DISTRIBVERVNT. NAM PRAESIDIO E REGIONE CASTRORVM RELICTO ET PARVA MANV METIOSEDVM VERSVS MISSA, QVAE TANTVM PROGREDIATVR, QVANTVM NAVES PROCESSISSENT, RELIQVAS COPIAS CONTRA LABIENVM DVXERVNT. 

PRIMA LVCE ET NOSTRI OMNES ERANT TRANSPORTATI, ET HOSTIVM ACIES CERNEBATVR. LABIENVS MILITES COHORTATVS VT SVAE PRISTINAE VIRTVTIS ET SECVNDISSIMORVM PROELIORVM RETINERENT MEMORIAM ATQVE IPSVM CAESAREM, CVIVS DVCTV SAEPE NVMERO HOSTES SVPERASSENT, PRAESENTEM ADESSE EXISTIMARENT, DAT SIGNVM PROELI. PRIMO CONCVRSV AB DEXTRO CORNV, VBI SEPTIMA LEGIO CONSTITERAT, HOSTES PELLVNTVR ATQVE IN FVGAM CONICIVNTVR; AB SINISTRO, QVEM LOCVM DVODECIMA LEGIO TENEBAT, CVM PRIMI ORDINES HOSTIVM TRANSFIXI TELIS CONCIDISSENT, TAMEN ACERRIME RELIQVI RESISTEBANT, NEC DABAT SVSPICIONEM FVGAE QVISQVAM. IPSE DVX HOSTIVM CAMVLOGENVS SVIS ADERAT ATQVE EOS COHORTABATVR. INCERTO NVNC ETIAM EXITV VICTORIAE, CVM SEPTIMAE LEGIONIS TRIBVNIS ESSET NVNTIATVM QVAE IN SINISTRO CORNV GERERENTVR, POST TERGVM HOSTIVM LEGIONEM OSTENDERVNT SIGNAQVE INTVLERVNT. NE EO QVIDEM TEMPORE QVISQVAM LOCO CESSIT, SED CIRCVMVENTI OMNES INTERFECTIQVE SVNT. EANDEM FORTVNAM TVLIT CAMVLOGENVS. AT EI QVI PRAESIDIO CONTRA CASTRA LABIENI ERANT RELICTI, CVM PROELIVM COMMISSVM AVDISSENT, SVBSIDIO SVIS IERVNT COLLEMQVE CEPERVNT, NEQVE NOSTRORVM MILITVM VICTORVM IMPETVM SVSTINERE POTVERVNT. SIC CVM SVIS FVGIENTIBVS PERMIXTI, QVOS NON SILVAE MONTESQVE TEXERVNT, AB EQVITATV SVNT INTERFECTI. HOC NEGOTIO CONFECTO LABIENVS REVERTITVR AGEDINCVM, VBI IMPEDIMENTA TOTIVS EXERCITVS RELICTA ERANT: INDE CVM OMNIBVS COPIIS AD CAESAREM PERVENIT. 

DEFECTIONE AEDVORVM COGNITA BELLVM AVGETVR. LEGATIONES IN OMNES PARTES CIRCVMMITTVNTVR: QVANTVM GRATIA, AVCTORITATE, PECVNIA VALENT, AD SOLLICITANDAS CIVITATES NITVNTVR; NACTI OBSIDES, QVOS CAESAR APVD EOS DEPOSVERAT, HORVM SVPPLICIO DVBITANTES TERRITANT. PETVNT A VERCINGETORIGE AEDVI VT AD SE VENIAT RATIONESQVE BELLI GERENDI COMMVNICET. RE IMPETRATA CONTENDVNT VT IPSIS SVMMA IMPERI TRADATVR, ET RE IN CONTROVERSIAM DEDVCTA TOTIVS GALLIAE CONCILIVM BIBRACTE INDICITVR. EODEM CONVENIVNT VNDIQVE FREQVENTES. MVLTITVDINIS SVFFRAGIIS RES PERMITTITVR: AD VNVM OMNES VERCINGETORIGEM PROBANT IMPERATOREM. AB HOC CONCILIO REMI, LINGONES, TREVERI AFVERVNT: ILLI, QVOD AMICITIAM ROMANORVM SEQVEBANTVR; TREVERI, QVOD ABERANT LONGIVS ET AB GERMANIS PREMEBANTVR, QVAE FVIT CAVSA QVARE TOTO ABESSENT BELLO ET NEVTRIS AVXILIA MITTERENT. MAGNO DOLORE AEDVI FERVNT SE DEIECTOS PRINCIPATV, QVERVNTVR FORTVNAE COMMVTATIONEM ET CAESARIS INDVLGENTIAM IN SE REQVIRVNT, NEQVE TAMEN SVSCEPTO BELLO SVVM CONSILIVM AB RELIQVIS SEPARARE AVDENT. INVITI SVMMAE SPEI ADVLESCENTES EPOREDORIX ET VIRIDOMARVS VERCINGETORIGI PARENT. 

IPSE IMPERAT RELIQVIS CIVITATIBVS OBSIDES DIEMQVE EI REI CONSTITVIT. OMNES EQVITES, QVINDECIM MILIA NVMERO, CELERITER CONVENIRE IVBET; PEDITATV QVEM ANTEA HABVERIT SE FORE CONTENTVM DICIT, NEQVE FORTVNAM TEMPTATVRVM AVT IN ACIE DIMICATVRVM, SED, QVONIAM ABVNDET EQVITATV, PERFACILE ESSE FACTV FRVMENTATIONIBVS PABVLATIONIBVSQVE ROMANOS PROHIBERE,AEQVO MODO ANIMO SVA IPSI FRVMENTA CORRVMPANT AEDIFICIAQVE INCENDANT, QVA REI FAMILIARIS IACTVRA PERPETVVM IMPERIVM LIBERTATEMQVE SE CONSEQVI VIDEANT. HIS CONSTITVTIS REBVS AEDVIS SEGVSIAVISQVE, QVI SVNT FINITIMI PROVINCIAE, DECEM MILIA PEDITVM IMPERAT; HVC ADDIT EQVITES OCTINGENTOS. HIS PRAEFICIT FRATREM EPOREDORIGIS BELLVMQVE INFERRI ALLOBROGIBVS IVBET. ALTERA EX PARTE GABALOS PROXIMOSQVE PAGOS ARVERNORVM IN HELVIOS, ITEM RVTENOS CADVRCOSQVE AD FINES VOLCARVM ARECOMICORVM DEPOPVLANDOS MITTIT. NIHILO MINVS CLANDESTINIS NVNTIIS LEGATIONIBVSQVE ALLOBROGAS SOLLICITAT, QVORVM MENTES NONDVM AB SVPERIORE BELLO RESEDISSE SPERABAT. HORVM PRINCIPIBVS PECVNIAS, CIVITATI AVTEM IMPERIVM TOTIVS PROVINCIAE POLLICETVR. 

AD HOS OMNES CASVS PROVISA ERANT PRAESIDIA COHORTIVM DVARVM ET VIGINTI, QVAE EX IPSA PROVINCIA AB LVCIO CAESARE LEGATO AD OMNES PARTES OPPONEBANTVR. HELVII SVA SPONTE CVM FINITIMIS PROELIO CONGRESSI PELLVNTVR ET GAIO VALERIO DONNOTAVRO, CABVRI FILIO, PRINCIPE CIVITATIS, COMPLVRIBVSQVE ALIIS INTERFECTIS INTRA OPPIDA AC MVROS COMPELLVNTVR. ALLOBROGES CREBRIS AD RHODANVM DISPOSITIS PRAESIDIIS MAGNA CVM CVRA ET DILIGENTIA SVOS FINES TVENTVR. CAESAR, QVOD HOSTES EQVITATV SVPERIORES ESSE INTELLEGEBAT ET INTERCLVSIS OMNIBVS ITINERIBVS NVLLA RE EX PROVINCIA ATQVE ITALIA SVBLEVARI POTERAT, TRANS RHENVM IN GERMANIAM MITTIT AD EAS CIVITATES QVAS SVPERIORIBVS ANNIS PACAVERAT, EQVITESQVE AB HIS ARCESSIT ET LEVIS ARMATVRAE PEDITES, QVI INTER EOS PROELIARI CONSVERANT. EORVM ADVENTV, QVOD MINVS IDONEIS EQVIS VTEBANTVR, A TRIBVNIS MILITVM RELIQVISQVE EQVITIBVS ROMANIS ATQVE EVOCATIS EQVOS SVMIT GERMANISQVE DISTRIBVIT. 

INTEREA, DVM HAEC GERVNTVR, HOSTIVM COPIAE EX ARVERNIS EQVITESQVE QVI TOTI GALLIAE ERANT IMPERATI CONVENIVNT. MAGNO HORVM COACTO NVMERO, CVM CAESAR IN SEQVANOS PER EXTREMOS LINGONVM FINES ITER FACERET, QVO FACILIVS SVBSIDIVM PROVINCIAE FERRI POSSET, CIRCITER MILIA PASSVVM DECEM AB ROMANIS TRINIS CASTRIS VERCINGETORIX CONSEDITCONVOCATISQVE AD CONCILIVM PRAEFECTIS EQVITVM VENISSE TEMPVS VICTORIAE DEMONSTRAT. FVGERE IN PROVINCIAM ROMANOS GALLIAQVE EXCEDERE. ID SIBI AD PRAESENTEM OBTINENDAM LIBERTATEM SATIS ESSE; AD RELIQVI TEMPORIS PACEM ATQVE OTIVM PARVM PROFICI: MAIORIBVS ENIM COACTIS COPIIS REVERSVROS NEQVE FINEM BELLANDI FACTVROS. PROINDE AGMINE IMPEDITOS ADORIRANTVR. SI PEDITES SVIS AVXILIVM FERANT ATQVE IN EO MORENTVR, ITER FACERE NON POSSE; SI, ID QVOD MAGIS FVTVRVM CONFIDAT, RELICTIS IMPEDIMENTIS SVAE SALVTI CONSVLANT, ET VSV RERVM NECESSARIARVM ET DIGNITATE SPOLIATVM IRI. NAM DE EQVITIBVS HOSTIVM, QVIN NEMO EORVM PROGREDI MODO EXTRA AGMEN AVDEAT, ET IPSOS QVIDEM NON DEBERE DVBITARE, ET QVO MAIORE FACIANT ANIMO, COPIAS SE OMNES PRO CASTRIS HABITVRVM ET TERRORI HOSTIBVS FVTVRVM. CONCLAMANT EQVITES SANCTISSIMO IVREIVRANDO CONFIRMARI OPORTERE, NE TECTO RECIPIATVR, NE AD LIBEROS, NE AD PARENTES, AD VXOREM ADITVM HABEAT, QVI NON BIS PER AGMEN HOSTIVM PEREQVITASSET. 

PROBATA RE ATQVE OMNIBVS IVREIVRANDO ADACTIS POSTERO DIE IN TRES PARTES DISTRIBVTO EQVITATV DVAE SE ACIES AB DVOBVS LATERIBVS OSTENDVNT, VNA PRIMO AGMINE ITER IMPEDIRE COEPIT. QVA RE NVNTIATA CAESAR SVVM QVOQVE EQVITATVM TRIPERTITO DIVISVM CONTRA HOSTEM IRE IVBET. PVGNATVR VNA OMNIBVS IN PARTIBVS. CONSISTIT AGMEN; IMPEDIMENTA INTRA LEGIONES RECIPIVNTVR. SI QVA IN PARTE NOSTRI LABORARE AVT GRAVIVS PREMI VIDEBANTVR, EO SIGNA INFERRI CAESAR ACIEMQVE CONSTITVI IVBEBAT; QVAE RES ET HOSTES AD INSEQVENDVM TARDABAT ET NOSTROS SPE AVXILI CONFIRMABAT. TANDEM GERMANI AB DEXTRO LATERE SVMMVM IVGVM NACTI HOSTES LOCO DEPELLVNT; FVGIENTES VSQVE AD FLVMEN, VBI VERCINGETORIX CVM PEDESTRIBVS COPIIS CONSEDERAT, PERSEQVVNTVR COMPLVRESQVE INTERFICIVNT. QVA RE ANIMADVERSA RELIQVI NE CIRCVMIRENTVR VERITI SE FVGAE MANDANT. OMNIBVS LOCIS FIT CAEDES. TRES NOBILISSIMI AEDVI CAPTI AD CAESAREM PERDVCVNTVR: COTVS, PRAEFECTVS EQVITVM, QVI CONTROVERSIAM CVM CONVICTOLITAVI PROXIMIS COMITIIS HABVERAT, ET CAVARILLVS, QVI POST DEFECTIONEM LITAVICCI PEDESTRIBVS COPIIS PRAEFVERAT, ET EPOREDORIX, QVO DVCE ANTE ADVENTVM CAESARIS AEDVI CVM SEQVANIS BELLO CONTENDERANT. 

FVGATO OMNI EQVITATV VERCINGETORIX COPIAS, VT PRO CASTRIS COLLOCAVERAT, REDVXIT PROTINVSQVE ALESIAM, QVOD EST OPPIDVM MANDVBIORVM, ITER FACERE COEPIT CELERITERQVE IMPEDIMENTA EX CASTRIS EDVCI ET SE SVBSEQVI IVSSIT. CAESAR IMPEDIMENTIS IN PROXIMVM COLLEM DEDVCTIS, DVABVS LEGIONIBVS PRAESIDIO RELICTIS, SECVTVS QVANTVM DIEI TEMPVS EST PASSVM, CIRCITER TRIBVS MILIBVS HOSTIVM EX NOVISSIMO AGMINE INTERFECTIS ALTERO DIE AD ALESIAM CASTRA FECIT. PERSPECTO VRBIS SITV PERTERRITISQVE HOSTIBVS, QVOD EQVITATV, QVA MAXIME PARTE EXERCITVS CONFIDEBANT, ERANT PVLSI, ADHORTATVS AD LABOREM MILITES CIRCVMVALLARE INSTITVIT. 

IPSVM ERAT OPPIDVM ALESIA IN COLLE SVMMO ADMODVM EDITO LOCO, VT NISI OBSIDIONE EXPVGNARI NON POSSE VIDERETVR; CVIVS COLLIS RADICES DVO DVABVS EX PARTIBVS FLVMINA SVBLVEBANT. ANTE ID OPPIDVM PLANITIES CIRCITER MILIA PASSVVM TRIA IN LONGITVDINEM PATEBAT: RELIQVIS EX OMNIBVS PARTIBVS COLLES MEDIOCRI INTERIECTO SPATIO PARI ALTITVDINIS FASTIGIO OPPIDVM CINGEBANT. SVB MVRO, QVAE PARS COLLIS AD ORIENTEM SOLEM SPECTABAT, HVNC OMNEM LOCVM COPIAE GALLORVM COMPLEVERANT FOSSAMQVE ET MACERIAM SEX IN ALTITVDINEM PEDVM PRAEDVXERANT. EIVS MVNITIONIS QVAE AB ROMANIS INSTITVEBATVR CIRCVITVS XI MILIA PASSVVM TENEBAT. CASTRA OPPORTVNIS LOCIS ERANT POSITA IBIQVE CASTELLA VIGINTI TRIA FACTA, QVIBVS IN CASTELLIS INTERDIV STATIONES PONEBANTVR, NE QVA SVBITO ERVPTIO FIERET: HAEC EADEM NOCTV EXCVBITORIBVS AC FIRMIS PRAESIDIIS TENEBANTVR. 

OPERE INSTITVTO FIT EQVESTRE PROELIVM IN EA PLANITIE, QVAM INTERMISSAM COLLIBVS TRIA MILIA PASSVVM IN LONGITVDINEM PATERE SVPRA DEMONSTRAVIMVS. SVMMA VI AB VTRISQVE CONTENDITVR. LABORANTIBVS NOSTRIS CAESAR GERMANOS SVMMITTIT LEGIONESQVE PRO CASTRIS CONSTITVIT, NE QVA SVBITO IRRVPTIO AB HOSTIVM PEDITATV FIAT. PRAESIDIO LEGIONVM ADDITO NOSTRIS ANIMVS AVGETVR: HOSTES IN FVGAM CONIECTI SE IPSI MVLTITVDINE IMPEDIVNT ATQVE ANGVSTIORIBVS PORTIS RELICTIS COACERVANTVR. GERMANI ACRIVS VSQVE AD MVNITIONES SEQVVNTVR. FIT MAGNA CAEDES: NONNVLLI RELICTIS EQVIS FOSSAM TRANSIRE ET MACERIAM TRANSCENDERE CONANTVR. PAVLVM LEGIONES CAESAR QVAS PRO VALLO CONSTITVERAT PROMOVERI IVBET. NON MINVS QVI INTRA MVNITIONES ERANT PERTVRBANTVR GALLI: VENIRI AD SE CONFESTIM EXISTIMANTES AD ARMA CONCLAMANT; NONNVLLI PERTERRITI IN OPPIDVM IRRVMPVNT. VERCINGETORIX IVBET PORTAS CLAVDI, NE CASTRA NVDENTVR. MVLTIS INTERFECTIS, COMPLVRIBVS EQVIS CAPTIS GERMANI SESE RECIPIVNT. 

VERCINGETORIX, PRIVSQVAM MVNITIONES AB ROMANIS PERFICIANTVR, CONSILIVM CAPIT OMNEM AB SE EQVITATVM NOCTV DIMITTERE. DISCEDENTIBVS MANDAT VT SVAM QVISQVE EORVM CIVITATEM ADEAT OMNESQVE QVI PER AETATEM ARMA FERRE POSSINT AD BELLVM COGANT. SVA IN ILLOS MERITA PROPONIT OBTESTATVRQVE VT SVAE SALVTIS RATIONEM HABEANT NEV SE OPTIME DE COMMVNI LIBERTATE MERITVM IN CRVCIATVM HOSTIBVS DEDANT. QVOD SI INDILIGENTIORES FVERINT, MILIA HOMINVM DELECTA OCTOGINTA VNA SECVM INTERITVRA DEMONSTRAT. RATIONE INITA SE EXIGVE DIERVM TRIGINTA HABERE FRVMENTVM, SED PAVLO ETIAM LONGIVS TOLERARI POSSE PARCENDO. HIS DATIS MANDATIS,QVA OPVS ERAT INTERMISSVM, SECVNDA VIGILIA SILENTIO EQVITATVM MITTIT. FRVMENTVM OMNE AD SE REFERRI IVBET; CAPITIS POENAM EIS QVI NON PARVERINT CONSTITVIT: PECVS, CVIVS MAGNA ERAT COPIA AB MANDVBIIS COMPVLSA, VIRITIM DISTRIBVIT; FRVMENTVM PARCE ET PAVLATIM METIRI INSTITVIT; COPIAS OMNES QVAS PRO OPPIDO COLLOCAVERAT IN OPPIDVM RECEPIT. HIS RATIONIBVS AVXILIA GALLIAE EXSPECTARE ET BELLVM PARAT ADMINISTRARE. 

QVIBVS REBVS COGNITIS EX PERFVGIS ET CAPTIVIS, CAESAR HAEC GENERA MVNITIONIS INSTITVIT. FOSSAM PEDVM VIGINTI DIRECTIS LATERIBVS DVXIT, VT EIVS FOSSAE SOLVM TANTVNDEM PATERET QVANTVM SVMMAE FOSSAE LABRA DISTARENT. RELIQVAS OMNES MVNITIONES AB EA FOSSA PEDES QVADRINGENTOS REDVXIT, [ID] HOC CONSILIO, QVONIAM TANTVM ESSET NECESSARIO SPATIVM COMPLEXVS, NEC FACILE TOTVM CORPVS CORONA MILITVM CINGERETVR, NE DE IMPROVISO AVT NOCTV AD MVNITIONES HOSTIVM MVLTITVDO ADVOLARET AVT INTERDIV TELA IN NOSTROS OPERI DESTINATOS CONICERE POSSENT. HOC INTERMISSO SPATIO DVAS FOSSAS QVINDECIM PEDES LATAS, EADEM ALTITVDINE PERDVXIT, QVARVM INTERIOREM CAMPESTRIBVS AC DEMISSIS LOCIS AQVA EX FLVMINE DERIVATA COMPLEVIT. POST EAS AGGEREM AC VALLVM DVODECIM PEDVM EXSTRVXIT. HVIC LORICAM PINNASQVE ADIECIT GRANDIBVS CERVIS EMINENTIBVS AD COMMISSVRAS PLVTEORVM ATQVE AGGERIS, QVI ASCENSVM HOSTIVM TARDARENT, ET TVRRES TOTO OPERE CIRCVMDEDIT, QVAE PEDES LXXX INTER SE DISTARENT. 

ERAT EODEM TEMPORE ET MATERIARI ET FRVMENTARI ET TANTAS MVNITIONES FIERI NECESSE DEMINVTIS NOSTRIS COPIIS QVAE LONGIVS AB CASTRIS PROGREDIEBANTVR: AC NON NVMQVAM OPERA NOSTRA GALLI TEMPTARE ATQVE ERVPTIONEM EX OPPIDO PLVRIBVS PORTIS SVMMA VI FACERE CONABANTVR. QVARE AD HAEC RVRSVS OPERA ADDENDVM CAESAR PVTAVIT, QVO MINORE NVMERO MILITVM MVNITIONES DEFENDI POSSENT. ITAQVE TRVNCIS ARBORVM AVT ADMODVM FIRMIS RAMIS ABSCISIS ATQVE HORVM DELIBRATIS AC PRAEACVTIS CACVMINIBVS PERPETVAE FOSSAE QVINOS PEDES ALTAE DVCEBANTVR. HVC ILLI STIPITES DEMISSI ET AB INFIMO REVINCTI, NE REVELLI POSSENT, AB RAMIS EMINEBANT. QVINI ERANT ORDINES CONIVNCTI INTER SE ATQVE IMPLICATI; QVO QVI INTRAVERANT, SE IPSI ACVTISSIMIS VALLIS INDVEBANT. HOS CIPPOS APPELLABANT. ANTE QVOS OBLIQVIS ORDINIBVS IN QVINCVNCEM DISPOSITIS SCROBES TRES IN ALTITVDINEM PEDES FODIEBANTVR PAVLATIM ANGVSTIORE AD INFIMVM FASTIGIO. HVC TERETES STIPITES FEMINIS CRASSITVDINE AB SVMMO PRAEACVTI ET PRAEVSTI DEMITTEBANTVR, ITA VT NON AMPLIVS DIGITIS QVATTVOR EX TERRA EMINERENT; SIMVL CONFIRMANDI ET STABILIENDI CAVSA SINGVLI AB INFIMO SOLO PEDES TERRA EXCVLCABANTVR, RELIQVA PARS SCROBIS AD OCCVLTANDAS INSIDIAS VIMINIBVS AC VIRGVLTIS INTEGEBATVR. HVIVS GENERIS OCTONI ORDINES DVCTI TERNOS INTER SE PEDES DISTABANT. ID EX SIMILITVDINE FLORIS LILIVM APPELLABANT. ANTE HAEC TALEAE PEDEM LONGAE FERREIS HAMIS INFIXIS TOTAE IN TERRAM INFODIEBANTVR MEDIOCRIBVSQVE INTERMISSIS SPATIIS OMNIBVS LOCIS DISSEREBANTVR; QVOS STIMVLOS NOMINABANT. 

HIS REBVS PERFECTIS REGIONES SECVTVS QVAM POTVIT AEQVISSIMAS PRO LOCI NATVRA QVATTVORDECIM MILIA PASSVVM COMPLEXVS PARES EIVSDEM GENERIS MVNITIONES, DIVERSAS AB HIS, CONTRA EXTERIOREM HOSTEM PERFECIT, VT NE MAGNA QVIDEM MVLTITVDINE, SI ITA ACCIDAT, MVNITIONVM PRAESIDIA CIRCVMFVNDI POSSENT; AC NE CVM PERICVLO EX CASTRIS EGREDI COGATVR, DIERVM TRIGINTA PABVLVM FRVMENTVMQVE HABERE OMNES CONVECTVM IVBET. 

DVM HAEC APVD ALESIAM GERVNTVR, GALLI CONCILIO PRINCIPVM INDICTO NON OMNES EOS QVI ARMA FERRE POSSENT, VT CENSVIT VERCINGETORIX, CONVOCANDOS STATVVNT, SED CERTVM NVMERVM CVIQVE EX CIVITATE IMPERANDVM, NE TANTA MVLTITVDINE CONFVSA NEC MODERARI NEC DISCERNERE SVOS NEC FRVMENTANDI RATIONEM HABERE POSSENT. IMPERANT AEDVIS ATQVE EORVM CLIENTIBVS, SEGVSIAVIS, AMBIVARETIS, AVLERCIS BRANNOVICIBVS, BLANNOVIIS, MILIA XXXV; PAREM NVMERVM ARVERNIS ADIVNCTIS ELEVTETIS, CADVRCIS, GABALIS, VELLAVIIS, QVI SVB IMPERIO ARVERNORVM ESSE CONSVERVNT; SEQVANIS,SENONIBVS, BITVRIGIBVS, SANTONIS, RVTENIS, CARNVTIBVS DVODENA MILIA; BELLOVACIS X; TOTIDEM LEMOVICIBVS; OCTONA PICTONIBVS ET TVRONIS ET PARISIIS ET HELVETIIS; [SVESSIONIBVS,] AMBIANIS, MEDIOMATRICIS, PETROCORIIS, NERVIIS, MORINIS, NITIOBRIGIBVS QVINA MILIA; AVLERCIS CENOMANIS TOTIDEM; ATREBATIBVS [IIII MILIBVS]; VELIOCASSIS, LEXOVIIS ET AVLERCIS EBVROVICIBVS TERNA; RAVRACIS ET BOIIS BINA; [XXX MILIA] VNIVERSIS CIVITATIBVS, QVAE OCEANVM ATTINGVNT QVAEQVE EORVM CONSVETVDINE ARMORICAE APPELLANTVR, QVO SVNT IN NVMERO CVRIOSOLITES, REDONES, AMBIBARII, CALETES, OSISMI, VENETI, LEMOVICES, VENELLI. EX HIS BELLOVACI SVVM NVMERVM NON COMPLEVERVNT, QVOD SE SVO NOMINE ATQVE ARBITRIO CVM ROMANIS BELLVM GESTVROS DICEBANT NEQVE CVIVSQVAM IMPERIO OBTEMPERATVROS; ROGATI TAMEN AB COMMIO PRO EIVS HOSPITIO DVO MILIA VNA MISERVNT. 

HVIVS OPERA COMMI, VT ANTEA DEMONSTRAVIMVS, FIDELI ATQVE VTILI SVPERIORIBVS ANNIS ERAT VSVS IN BRITANNIA CAESAR; QVIBVS ILLE PRO MERITIS CIVITATEM EIVS IMMVNEM ESSE IVSSERAT, IVRA LEGESQVE REDDIDERAT ATQVE IPSI MORINOS ATTRIBVERAT. TAMEN TANTA VNIVERSAE GALLIAE CONSENSIO FVIT LIBERTATIS VINDICANDAE ET PRISTINAE BELLI LAVDIS RECVPERANDAE, VT NEQVE BENEFICIIS NEQVE AMICITIAE MEMORIA MOVERENTVR, OMNESQVE ET ANIMO ET OPIBVS IN ID BELLVM INCVMBERENT. COACTIS EQVITVM VIII MILIBVS ET PEDITVM CIRCITER CCL HAEC IN AEDVORVM FINIBVS RECENSEBANTVR, NVMERVSQVE INIBATVR, PRAEFECTI CONSTITVEBANTVR. COMMIO ATREBATI, VIRIDOMARO ET EPOREDORIGI AEDVIS, VERCASSIVELLAVNO ARVERNO, CONSOBRINO VERCINGETORIGIS, SVMMA IMPERI TRADITVR. HIS DELECTI EX CIVITATIBVS ATTRIBVVNTVR, QVORVM CONSILIO BELLVM ADMINISTRARETVR. OMNES ALACRES ET FIDVCIAE PLENI AD ALESIAM PROFICISCVNTVR,NEQVE ERAT OMNIVM QVISQVAM QVI ASPECTVM MODO TANTAE MVLTITVDINIS SVSTINERI POSSE ARBITRARETVR, PRAESERTIM ANCIPITI PROELIO, CVM EX OPPIDO ERVPTIONE PVGNARETVR, FORIS TANTAE COPIAE EQVITATVS PEDITATVSQVE CERNERENTVR. 

AT EI, QVI ALESIAE OBSIDEBANTVR PRAETERITA DIE, QVA AVXILIA SVORVM EXSPECTAVERANT, CONSVMPTO OMNI FRVMENTO, INSCII QVID IN AEDVIS GERERETVR, CONCILIO COACTODE EXITV SVARVM FORTVNARVM CONSVLTABANT. AC VARIIS DICTIS SENTENTIIS, QVARVM PARS DEDITIONEM, PARS, DVM VIRES SVPPETERENT, ERVPTIONEM CENSEBAT, NON PRAETEREVNDA ORATIO CRITOGNATI VIDETVR PROPTER EIVS SINGVLAREM ET NEFARIAM CRVDELITATEM. HIC SVMMO IN ARVERNIS ORTVS LOCO ET MAGNAE HABITVS AVCTORITATIS, "NIHIL," INQVIT, "DE EORVM SENTENTIA DICTVRVS SVM, QVI TVRPISSIMAM SERVITVTEM DEDITIONIS NOMINE APPELLANT, NEQVE HOS HABENDOS CIVIVM LOCO NEQVE AD CONCILIVM ADHIBENDOS CENSEO. CVM HIS MIHI RES SIT, QVI ERVPTIONEM PROBANT; QVORVM IN CONSILIO OMNIVM VESTRVM CONSENSV PRISTINAE RESIDERE VIRTVTIS MEMORIA VIDETVR. ANIMI EST ISTA MOLLITIA,NON VIRTVS, PAVLISPER INOPIAM FERRE NON POSSE. QVI SE VLTRO MORTI OFFERANT FACILIVS REPERIVNTVR QVAM QVI DOLOREM PATIENTER FERANT. ATQVE EGO HANC SENTENTIAM PROBAREM (TANTVM APVD ME DIGNITAS POTEST), SI NVLLAM PRAETERQVAM VITAE NOSTRAE IACTVRAM FIERI VIDEREM: SED IN CONSILIO CAPIENDO OMNEM GALLIAM RESPICIAMVS, QVAM AD NOSTRVM AVXILIVM CONCITAVIMVS. QVID HOMINVM MILIBVS LXXX VNO LOCO INTERFECTIS PROPINQVIS CONSANGVINEISQVE NOSTRIS ANIMI FORE EXISTIMATIS, SI PAENE IN IPSIS CADAVERIBVS PROELIO DECERTARE COGENTVR?NOLITE HOS VESTRO AVXILIO EXSPOLIARE, QVI VESTRAE SALVTIS CAVSA SVVM PERICVLVM NEGLEXERVNT, NEC STVLTITIA AC TEMERITATE VESTRA AVT ANIMI IMBECILLITATE OMNEM GALLIAM PROSTERNERE ET PERPETVAE SERVITVTI SVBICERE. AN, QVOD AD DIEM NON VENERVNT, DE EORVM FIDE CONSTANTIAQVE DVBITATIS? QVID ERGO? ROMANOS IN ILLIS VLTERIORIBVS MVNITIONIBVS ANIMINE CAVSA COTIDIE EXERCERI PVTATIS?SI ILLORVM NVNTIIS CONFIRMARI NON POTESTIS OMNI ADITV PRAESAEPTO, HIS VTIMINI TESTIBVS APPROPINQVARE EORVM ADVENTVM; CVIVS REI TIMORE EXTERRITI DIEM NOCTEMQVE IN OPERE VERSANTVR. QVID ERGO MEI CONSILI EST? FACERE, QVOD NOSTRI MAIORES NEQVAQVAM PARI BELLO CIMBRORVM TEVTONVMQVE FECERVNT; QVI IN OPPIDA COMPVLSI AC SIMILI INOPIA SVBACTI EORVM CORPORIBVS QVI AETATE AD BELLVM INVTILES VIDEBANTVR VITAM TOLERAVERVNT NEQVE SE HOSTIBVS TRADIDERVNT. CVIVS REI SI EXEMPLVM NON HABEREMVS, TAMEN LIBERTATIS CAVSA INSTITVI ET POSTERIS PRODI PVLCHERRIMVM IVDICAREM. NAM QVID ILLI SIMILE BELLO FVIT? DEPOPVLATA GALLIA CIMBRI MAGNAQVE ILLATA CALAMITATE FINIBVS QVIDEM NOSTRIS ALIQVANDO EXCESSERVNT ATQVE ALIAS TERRAS PETIERVNT; IVRA, LEGES, AGROS, LIBERTATEM NOBIS RELIQVERVNT. ROMANI VERO QVID PETVNT ALIVD AVT QVID VOLVNT, NISI INVIDIA ADDVCTI, QVOS FAMA NOBILES POTENTESQVE BELLO COGNOVERVNT, HORVM IN AGRIS CIVITATIBVSQVE CONSIDERE ATQVE HIS AETERNAM INIVNGERE SERVITVTEM? NEQVE ENIM VLLA ALIA CONDICIONE BELLA GESSERVNT. QVOD SI EA QVAE IN LONGINQVIS NATIONIBVS GERVNTVR IGNORATIS, RESPICITE FINITIMAM GALLIAM, QVAE IN PROVINCIAM REDACTA IVRE ET LEGIBVS COMMVTATIS SECVRIBVS SVBIECTA PERPETVA PREMITVR SERVITVTE. "

SENTENTIIS DICTIS CONSTITVVNT VT EI QVI VALETVDINE AVT AETATE INVTILES SVNT BELLO OPPIDO EXCEDANT, ATQVE OMNIA PRIVS EXPERIANTVR, QVAM AD CRITOGNATI SENTENTIAM DESCENDANT: ILLO TAMEN POTIVS VTENDVM CONSILIO, SI RES COGAT ATQVE AVXILIA MORENTVR, QVAM AVT DEDITIONIS AVT PACIS SVBEVNDAM CONDICIONEM. MANDVBII, QVI EOS OPPIDO RECEPERANT, CVM LIBERIS ATQVE VXORIBVS EXIRE COGVNTVR. HI, CVM AD MVNITIONES ROMANORVM ACCESSISSENT, FLENTES OMNIBVS PRECIBVS ORABANT, VT SE IN SERVITVTEM RECEPTOS CIBO IVVARENT. AT CAESAR DISPOSITIS IN VALLO CVSTODIBVS RECIPI PROHIBEBAT. 

INTEREA COMMIVS RELIQVIQVE DVCES QVIBVS SVMMA IMPERI PERMISSA ERAT CVM OMNIBVS COPIIS AD ALESIAM PERVENIVNT ET COLLE EXTERIORE OCCVPATO NON LONGIVS MILLE PASSIBVS AB NOSTRIS MVNITIONIBVS CONSIDVNT. POSTERO DIE EQVITATV EX CASTRIS EDVCTO OMNEM EAM PLANITIEM, QVAM IN LONGITVDINEM TRIA MILIA PASSVVM PATERE DEMONSTRAVIMVS, COMPLENT PEDESTRESQVE COPIAS PAVLVM AB EO LOCO ABDITAS IN LOCIS SVPERIORIBVS CONSTITVVNT. ERAT EX OPPIDO ALESIA DESPECTVS IN CAMPVM. CONCVRRVNT HIS AVXILIIS VISIS; FIT GRATVLATIO INTER EOS, ATQVE OMNIVM ANIMI AD LAETITIAM EXCITANTVR. ITAQVE PRODVCTIS COPIIS ANTE OPPIDVM CONSIDVNT ET PROXIMAM FOSSAM CRATIBVS INTEGVNT ATQVE AGGERE EXPLENT SEQVE AD ERVPTIONEM ATQVE OMNES CASVS COMPARANT. 

CAESAR OMNI EXERCITV AD VTRAMQVE PARTEM MVNITIONVM DISPOSITO, VT, SI VSVS VENIAT, SVVM QVISQVE LOCVM TENEAT ET NOVERIT, EQVITATVM EX CASTRIS EDVCI ET PROELIVM COMMITTI IVBET. ERAT EX OMNIBVS CASTRIS, QVAE SVMMVM VNDIQVE IVGVM TENEBANT, DESPECTVS, ATQVE OMNES MILITES INTENTI PVGNAE PROVENTVM EXSPECTABANT. GALLI INTER EQVITES RAROS SAGITTARIOS EXPEDITOSQVE LEVIS ARMATVRAE INTERIECERANT, QVI SVIS CEDENTIBVS AVXILIO SVCCVRRERENT ET NOSTRORVM EQVITVM IMPETVS SVSTINERENT. AB HIS COMPLVRES DE IMPROVISO VVLNERATI PROELIO EXCEDEBANT. CVM SVOS PVGNA SVPERIORES ESSE GALLI CONFIDERENT ET NOSTROS MVLTITVDINE PREMI VIDERENT, EX OMNIBVS PARTIBVS ET EI QVI MVNITIONIBVS CONTINEBANTVR ET HI QVI AD AVXILIVM CONVENERANT CLAMORE ET VLVLATV SVORVM ANIMOS CONFIRMABANT. QVOD IN CONSPECTV OMNIVM RES GEREBATVR NEQVE RECTE AC TVRPITER FACTVM CELARI POTERAT, VTROSQVE ET LAVDIS CVPIDITAS ET TIMOR IGNOMINIAE AD VIRTVTEM EXCITABANT. CVM A MERIDIE PROPE AD SOLIS OCCASVM DVBIA VICTORIA PVGNARETVR, GERMANI VNA IN PARTE CONFERTIS TVRMIS IN HOSTES IMPETVM FECERVNT EOSQVE PROPVLERVNT; QVIBVS IN FVGAM CONIECTIS SAGITTARII CIRCVMVENTI INTERFECTIQVE SVNT. ITEM EX RELIQVIS PARTIBVS NOSTRI CEDENTES VSQVE AD CASTRA INSECVTI SVI COLLIGENDI FACVLTATEM NON DEDERVNT. AT EI QVI AB ALESIA PROCESSERANT MAESTI PROPE VICTORIA DESPERATA SE IN OPPIDVM RECEPERVNT. 

VNO DIE INTERMISSO GALLI ATQVE HOC SPATIO MAGNO CRATIVM, SCALARVM, HARPAGONVM NVMERO EFFECTO MEDIA NOCTE SILENTIO EX CASTRIS EGRESSI AD CAMPESTRES MVNITIONES ACCEDVNT. SVBITO CLAMORE SVBLATO, QVA SIGNIFICATIONE QVI IN OPPIDO OBSIDEBANTVR DE SVO ADVENTV COGNOSCERE POSSENT, CRATES PROICERE, FVNDIS, SAGITTIS, LAPIDIBVS NOSTROS DE VALLO PROTVRBARE RELIQVAQVE QVAE AD OPPVGNATIONEM PERTINENT PARANT ADMINISTRARE. EODEM TEMPORE CLAMORE EXAVDITO DAT TVBA SIGNVM SVIS VERCINGETORIX ATQVE EX OPPIDO EDVCIT. NOSTRI, VT SVPERIORIBVS DIEBVS, VT CVIQVE ERAT LOCVS ATTRIBVTVS, AD MVNITIONES ACCEDVNT; FVNDIS LIBRILIBVS SVDIBVSQVE QVAS IN OPERE DISPOSVERANT AC GLANDIBVS GALLOS PROTERRENT. PROSPECTV TENEBRIS ADEMPTO MVLTA VTRIMQVE VVLNERA ACCIPIVNTVR. COMPLVRA TORMENTIS TELA CONICIVNTVR. AT MARCVS ANTONIVS ET GAIVS TREBONIVS LEGATI, QVIBVS HAE PARTES AD DEFENDENDVM OBVENERANT, QVA EX PARTE NOSTROS PREMI INTELLEXERANT, HIS AVXILIO EX VLTERIORIBVS CASTELLIS DEDVCTOS SVMMITTEBANT. 

DVM LONGIVS AB MVNITIONE ABERANT GALLI, PLVS MVLTITVDINE TELORVM PROFICIEBANT; POSTEAQVAM PROPIVS SVCCESSERVNT, AVT SE STIMVLIS INOPINANTES INDVEBANT AVT IN SCROBES DELATI TRANSFODIEBANTVR AVT EX VALLO AC TVRRIBVS TRAIECTI PILIS MVRALIBVS INTERIBANT. MVLTIS VNDIQVE VVLNERIBVS ACCEPTIS NVLLA MVNITIONE PERRVPTA, CVM LVX APPETERET, VERITI NE AB LATERE APERTO EX SVPERIORIBVS CASTRIS ERVPTIONE CIRCVMVENIRENTVR, SE AD SVOS RECEPERVNT. AT INTERIORES, DVM EA QVAE A VERCINGETORIGE AD ERVPTIONEM PRAEPARATA ERANT PROFERVNT, PRIORES FOSSAS EXPLENT, DIVTIVS IN HIS REBVS ADMINISTRANDIS MORATI PRIVS SVOS DISCESSISSE COGNOVERVNT, QVAM MVNITIONIBVS APPROPINQVARENT. ITA RE INFECTA IN OPPIDVM REVERTERVNT. 

BIS MAGNO CVM DETRIMENTO REPVLSI GALLI QVID AGANT CONSVLVNT; LOCORVM PERITOS ADHIBENT: EX HIS SVPERIORVM CASTRORVM SITVS MVNITIONESQVE COGNOSCVNT. ERAT A SEPTENTRIONIBVS COLLIS, QVEM PROPTER MAGNITVDINEM CIRCVITVS OPERE CIRCVMPLECTI NON POTVERANT NOSTRI: NECESSARIO PAENE INIQVO LOCO ET LENITER DECLIVI CASTRA FECERVNT. HAEC GAIVS ANTISTIVS REGINVS ET GAIVS CANINIVS REBILVS LEGATI CVM DVABVS LEGIONIBVS OBTINEBANT. COGNITIS PER EXPLORATORES REGIONIBVS DVCES HOSTIVM LX MILIA EX OMNI NVMERO DELIGVNT EARVM CIVITATVM QVAE MAXIMAM VIRTVTIS OPINIONEM HABEBANT; QVID QVOQVE PACTO AGI PLACEAT OCCVLTE INTER SE CONSTITVVNT; ADEVNDI TEMPVS DEFINIVNT, CVM MERIDIES ESSE VIDEATVR. HIS COPIIS VERCASSIVELLAVNVM ARVERNVM, VNVM EX QVATTVOR DVCIBVS, PROPINQVVM VERCINGETORIGIS, PRAEFICIVNT. ILLE EX CASTRIS PRIMA VIGILIA EGRESSVS PROPE CONFECTO SVB LVCEM ITINERE POST MONTEM SE OCCVLTAVIT MILITESQVE EX NOCTVRNO LABORE SESE REFICERE IVSSIT. CVM IAM MERIDIES APPROPINQVARE VIDERETVR, AD EA CASTRA QVAE SVPRA DEMONSTRAVIMVS CONTENDIT; EODEMQVE TEMPORE EQVITATVS AD CAMPESTRES MVNITIONES ACCEDERE ET RELIQVAE COPIAE PRO CASTRIS SESE OSTENDERE COEPERVNT. 

VERCINGETORIX EX ARCE ALESIAE SVOS CONSPICATVS EX OPPIDO EGREDITVR; CRATES, LONGVRIOS, MVSCVLOS, FALCES RELIQVAQVE QVAE ERVPTIONIS CAVSA PARAVERAT PROFERT. PVGNATVR VNO TEMPORE OMNIBVS LOCIS, ATQVE OMNIA TEMPTANTVR: QVAE MINIME VISA PARS FIRMA EST, HVC CONCVRRITVR. ROMANORVM MANVS TANTIS MVNITIONIBVS DISTINETVR NEC FACILE PLVRIBVS LOCIS OCCVRRIT. MVLTVM AD TERRENDOS NOSTROS VALET CLAMOR, QVI POST TERGVM PVGNANTIBVS EXSTITIT, QVOD SVVM PERICVLVM IN ALIENA VIDENT SALVTE CONSTARE: OMNIA ENIM PLERVMQVE QVAE ABSVNT VEHEMENTIVS HOMINVM MENTES PERTVRBANT. 

CAESAR IDONEVM LOCVM NACTVS QVID QVAQVE EX PARTE GERATVR COGNOSCIT; LABORANTIBVS SVMMITTIT. VTRISQVE AD ANIMVM OCCVRRIT VNVM ESSE ILLVD TEMPVS, QVO MAXIME CONTENDI CONVENIAT: GALLI, NISI PERFREGERINT MVNITIONES, DE OMNI SALVTE DESPERANT; ROMANI, SI REM OBTINVERINT, FINEM LABORVM OMNIVM EXSPECTANT. MAXIME AD SVPERIORES MVNITIONES LABORATVR, QVO VERCASSIVELLAVNVM MISSVM DEMONSTRAVIMVS. INIQVVM LOCI AD DECLIVITATEM FASTIGIVM MAGNVM HABET MOMENTVM. ALII TELA CONICIVNT, ALII TESTVDINE FACTA SVBEVNT; DEFATIGATIS IN VICEM INTEGRI SVCCEDVNT. AGGER AB VNIVERSIS IN MVNITIONEM CONIECTVS ET ASCENSVM DAT GALLIS ET EA QVAE IN TERRA OCCVLTAVERANT ROMANI CONTEGIT; NEC IAM ARMA NOSTRIS NEC VIRES SVPPETVNT. 

HIS REBVS COGNITIS CAESAR LABIENVM CVM COHORTIBVS SEX SVBSIDIO LABORANTIBVS MITTIT: IMPERAT, SI SVSTINERE NON POSSET, DEDVCTIS COHORTIBVS ERVPTIONE PVGNARET; ID NISI NECESSARIO NE FACIAT. IPSE ADIT RELIQVOS, COHORTATVR NE LABORI SVCCVMBANT; OMNIVM SVPERIORVM DIMICATIONVM FRVCTVM IN EO DIE ATQVE HORA DOCET CONSISTERE. INTERIORES DESPERATIS CAMPESTRIBVS LOCIS PROPTER MAGNITVDINEM MVNITIONVM LOCA PRAERVPTA EX ASCENSV TEMPTANT: HVC EA QVAE PARAVERANT CONFERVNT. MVLTITVDINE TELORVM EX TVRRIBVS PROPVGNANTES DETVRBANT, AGGERE ET CRATIBVS FOSSAS EXPLENT, FALCIBVS VALLVM AC LORICAM RESCINDVNT. 

MITTIT PRIMO BRVTVM ADVLESCENTEM CVM COHORTIBVS CAESAR, POST CVM ALIIS GAIVM FABIVM LEGATVM; POSTREMO IPSE, CVM VEHEMENTIVS PVGNARETVR, INTEGROS SVBSIDIO ADDVCIT. RESTITVTO PROELIO AC REPVLSIS HOSTIBVS EO QVO LABIENVM MISERAT CONTENDIT; COHORTES QVATTVOR EX PROXIMO CASTELLO DEDVCIT, EQVITVM PARTEM SEQVI, PARTEM CIRCVMIRE EXTERIORES MVNITIONES ET AB TERGO HOSTES ADORIRI IVBET. LABIENVS, POSTQVAM NEQVE AGGERES NEQVE FOSSAE VIM HOSTIVM SVSTINERE POTERANT, COACTIS VNA XL COHORTIBVS, QVAS EX PROXIMIS PRAESIDVS DEDVCTAS FORS OBTVLIT, CAESAREM PER NVNTIOS FACIT CERTIOREM QVID FACIENDVM EXISTIMET. ACCELERAT CAESAR, VT PROELIO INTERSIT. 

EIVS ADVENTV EX COLORE VESTITVS COGNITO, QVO INSIGNI IN PROELIIS VTI CONSVERAT, TVRMISQVE EQVITVM ET COHORTIBVS VISIS QVAS SE SEQVI IVSSERAT, VT DE LOCIS SVPERIORIBVS HAEC DECLIVIA ET DEVEXA CERNEBANTVR, HOSTES PROELIVM COMMITTVNT. VTRIMQVE CLAMORE SVBLATO EXCIPIT RVRSVS EX VALLO ATQVE OMNIBVS MVNITIONIBVS CLAMOR. NOSTRI OMISSIS PILIS GLADIIS REM GERVNT. REPENTE POST TERGVM EQVITATVS CERNITVR; COHORTES ALIAE APPROPINQVANT. HOSTES TERGA VERTVNT; FVGIENTIBVS EQVITES OCCVRRVNT. FIT MAGNA CAEDES. SEDVLIVS, DVX ET PRINCEPS LEMOVICVM, OCCIDITVR; VERCASSIVELLAVNVS ARVERNVS VIVVS IN FVGA COMPREHENDITVR; SIGNA MILITARIA SEPTVAGINTA QVATTVOR AD CAESAREM REFERVNTVR: PAVCI EX TANTO NVMERO SE INCOLVMES IN CASTRA RECIPIVNT. CONSPICATI EX OPPIDO CAEDEM ET FVGAM SVORVM DESPERATA SALVTE COPIAS A MVNITIONIBVS REDVCVNT. FIT PROTINVS HAC RE AVDITA EX CASTRIS GALLORVM FVGA. QVOD NISI CREBRIS SVBSIDIIS AC TOTIVS DIEI LABORE MILITES ESSENT DEFESSI, OMNES HOSTIVM COPIAE DELERI POTVISSENT. DE MEDIA NOCTE MISSVS EQVITATVS NOVISSIMVM AGMEN CONSEQVITVR: MAGNVS NVMERVS CAPITVR ATQVE INTERFICITVR; RELIQVI EX FVGA IN CIVITATES DISCEDVNT. 

POSTERO DIE VERCINGETORIX CONCILIO CONVOCATO ID BELLVM SE SVSCEPISSE NON SVARVM NECESSITATIVM,SED COMMVNIS LIBERTATIS CAVSA DEMONSTRAT, ET QVONIAM SIT FORTVNAE CEDENDVM, AD VTRAMQVE REM SE ILLIS OFFERRE, SEV MORTE SVA ROMANIS SATISFACERE SEV VIVVM TRADERE VELINT. MITTVNTVR DE HIS REBVS AD CAESAREM LEGATI. IVBET ARMA TRADI, PRINCIPES PRODVCI. IPSE IN MVNITIONE PRO CASTRIS CONSEDIT: EO DVCES PRODVCVNTVR; VERCINGETORIX DEDITVR, ARMA PROICIVNTVR. RESERVATIS AEDVIS ATQVE ARVERNIS, SI PER EOS CIVITATES RECIPERARE POSSET, EX RELIQVIS CAPTIVIS TOTO EXERCITVI CAPITA SINGVLA PRAEDAE NOMINE DISTRIBVIT. 

HIS REBVS CONFECTIS IN AEDVOS PROFICISCITVR; CIVITATEM RECIPIT. EO LEGATI AB ARVERNIS MISSI QVAE IMPERARET SE FACTVROS POLLICENTVR. IMPERAT MAGNVM NVMERVM OBSIDVM. LEGIONES IN HIBERNA MITTIT. CAPTIVORVM CIRCITER VIGINTI MILIA AEDVIS ARVERNISQVE REDDIT. TITVM LABIENVM DVABVS CVM LEGIONIBVS ET EQVITATV IN SEQVANOS PROFICISCI IVBET: HVIC MARCVM SEMPRONIVM RVTILVM ATTRIBVIT. GAIVM FABIVM LEGATVM ET LVCIVM MINVCIVM BASILVM CVM LEGIONIBVS DVABVS IN REMIS COLLOCAT, NE QVAM AB FINITIMIS BELLOVACIS CALAMITATEM ACCIPIANT. GAIVM ANTISTIVM REGINVM IN AMBIVARETOS, TITVM SEXTIVM IN BITVRIGES, GAIVM CANINIVM REBILVM IN RVTENOS CVM SINGVLIS LEGIONIBVS MITTIT. QVINTVM TVLLIVM CICERONEM ET PVBLIVM SVLPICIVM CABILLONI ET MATISCONE IN AEDVIS AD ARARIM REI FRVMENTARIAE CAVSA COLLOCAT. IPSE BIBRACTE HIEMARE CONSTITVIT. HIS LITTERIS COGNITIS ROMAE DIERVM VIGINTI SVPPLICATIO REDDITVR. 



C. IVLI CAESARIS COMMENTARIORVM DE BELLO GALLICO LIBER OCTAVVS
AB A. HIRTIO SCRIPTVS


 COACTVS ASSIDVIS TVIS VOCIBVS, BALBE, CVM COTIDIANA MEA RECVSATIO NON DIFFICVLTATIS EXCVSATIONEM, SED INERTIAE VIDERETVR DEPRECATIONEM HABERE, REM DIFFICILLIMAM SVSCEPI. CAESARIS NOSTRI COMMENTARIOS RERVM GESTARVM GALLIAE, NON COMPARANTIBVS SVPERIORIBVS ATQVE INSEQVENTIBVS EIVS SCRIPTIS, CONTEXVI NOVISSIMVMQVE IMPERFECTVM AB REBVS GESTIS ALEXANDRIAE CONFECI VSQVE AD EXITVM NON QVIDEM CIVILIS DISSENSIONIS, CVIVS FINEM NVLLVM VIDEMVS, SED VITAE CAESARIS. QVOS VTINAM QVI LEGENT SCIRE POSSINT QVAM INVITVS SVSCEPERIM SCRIBENDOS, QVA FACILIVS CAREAM STVLTITIAE ATQVE ARROGANTIAE CRIMINE, QVI ME MEDIIS INTERPOSVERIM CAESARIS SCRIPTIS. CONSTAT ENIM INTER OMNES NIHIL TAM OPEROSE AB ALIIS ESSE PERFECTVM, QVOD NON HORVM ELEGANTIA COMMENTARIORVM SVPERETVR: QVI SVNT EDITI, NE SCIENTIA TANTARVM RERVM SCRIPTORIBVS DEESSET, ADEOQVE PROBANTVR OMNIVM IVDICIO VT PRAEREPTA, NON PRAEBITA, FACVLTAS SCRIPTORIBVS VIDEATVR. CVIVS TAMEN REI MAIOR NOSTRA QVAM RELIQVORVM EST ADMIRATIO: CETERI ENIM, QVAM BENE ATQVE EMENDATE, NOS ETIAM, QVAM FACILE ATQVE CELERITER EOS PERFECERIT SCIMVS. ERAT AVTEM IN CAESARE CVM FACVLTAS ATQVE ELEGANTIA SVMMA SCRIBENDI, TVM VERISSIMA SCIENTIA SVORVM CONSILIORVM EXPLICANDORVM. MIHI NE ILLVD QVIDEM ACCIDIT, VT ALEXANDRINO ATQVE AFRICANO BELLO INTERESSEM; QVAE BELLA QVAMQVAM EX PARTE NOBIS CAESARIS SERMONE SVNT NOTA, TAMEN ALITER AVDIMVS EA, QVAE RERVM NOVITATE AVT ADMIRATIONE NOS CAPIVNT, ALITER, QVAE PRO TESTIMONIO SVMVS DICTVRI. SED EGO NIMIRVM, DVM OMNES EXCVSATIONIS CAVSAS COLLIGO NE CVM CAESARE CONFERAR, HOC IPSVM CRIMEN ARROGANTIAE SVBEO, QVOD ME IVDICIO CVIVSQVAM EXISTIMEM POSSE CVM CAESARE COMPARARI. VALE. 

OMNI GALLIA DEVICTA CAESAR CVM A SVPERIORE AESTATE NVLLVM BELLANDI TEMPVS INTERMISISSET MILITESQVE HIBERNORVM QVIETE REFICERE A TANTIS LABORIBVS VELLET, COMPLVRES EODEM TEMPORE CIVITATES RENOVARE BELLI CONSILIA NVNTIABANTVR CONIVRATIONESQVE FACERE. CVIVS REI VERISIMILIS CAVSA ADFEREBATVR, QVOD GALLIS OMNIBVS COGNITVM ESSET NEQVE VLLA MVLTITVDINE IN VNVM LOCVM COACTA RESISTI POSSE ROMANIS, NEC, SI DIVERSA BELLA COMPLVRES EODEM TEMPORE INTVLISSENT CIVITATES, SATIS AVXILI AVT SPATI AVT COPIARVM HABITVRVM EXERCITVM POPVLI ROMANI AD OMNIA PERSEQVENDA; NON ESSE AVTEM ALICVI CIVITATI SORTEM INCOMMODI RECVSANDAM, SI TALI MORA RELIQVAE POSSENT SE VINDICARE IN LIBERTATEM. 

QVAE NE OPINIO GALLORVM CONFIRMARETVR, CAESAR MARCVM ANTONIVM QVAESTOREM SVIS PRAEFECIT HIBERNIS; IPSE EQVITVM PRAESIDIO PRIDIE KAL. IANVARIAS AB OPPIDO BIBRACTE PROFICISCITVR AD LEGIONEM XIII, QVAM NON LONGE A FINIBVS AEDVORVM COLLOCAVERAT IN FINIBVS BITVRIGVM, EIQVE ADIVNGIT LEGIONEM XI, QVAE PROXIMA FVERAT. BINIS COHORTIBVS AD IMPEDIMENTA TVENDA RELICTIS RELIQVVM EXERCITVM IN COPIOSISSIMOS AGROS BITVRIGVM INDVCIT, QVI, CVM LATOS FINES ET COMPLVRA OPPIDA HABERENT, VNIVS LEGIONIS HIBERNIS NON POTVERINT CONTINERI QVIN BELLVM PARARENT CONIVRATIONESQVE FACERENT. 

REPENTINO ADVENTV CAESARIS ACCIDIT, QVOD IMPARATIS DISIECTISQVE ACCIDERE FVIT NECESSE, VT SINE TIMORE VLLO RVRA COLENTES PRIVS AB EQVITATV OPPRIMERENTVR QVAM CONFVGERE IN OPPIDA POSSENT. NAMQVE ETIAM ILLVD VVLGARE INCVRSIONIS HOSTIVM SIGNVM, QVOD INCENDIIS AEDIFICIORVM INTELLEGI CONSVEVIT, CAESARIS ERAT INTERDICTO SVBLATVM, NE AVT COPIA PABVLI FRVMENTIQVE, SI LONGIVS PROGREDI VELLET, DEFICERETVR, AVT HOSTES INCENDIIS TERRERENTVR. MVLTIS HOMINVM MILIBVS CAPTIS PERTERRITI BITVRIGES; QVI PRIMVM ADVENTVM POTVERANT EFFVGERE ROMANORVM, IN FINITIMAS CIVITATES AVT PRIVATIS HOSPITIIS CONFISI AVT SOCIETATE CONSILIORVM CONFVGERANT. FRVSTRA: NAM CAESAR MAGNIS ITINERIBVS OMNIBVS LOCIS OCCVRRIT NEC DAT VLLI CIVITATI SPATIVM DE ALIENA POTIVS QVAM DE DOMESTICA SALVTE COGITANDI; QVA CELERITATE ET FIDELES AMICOS RETINEBAT ET DVBITANTES TERRORE AD CONDICIONES PACIS ADDVCEBAT. TALI CONDICIONE PROPOSITA BITVRIGES, CVM SIBI VIDERENT CLEMENTIA CAESARIS REDITVM PATERE IN EIVS AMICITIAM FINITIMASQVE CIVITATES SINE VLLA POENA DEDISSE OBSIDES ATQVE IN FIDEM RECEPTAS ESSE, IDEM FECERVNT. 

CAESAR MILITIBVS PRO TANTO LABORE AC PATIENTIA, QVI BRVMALIBVS DIEBVS ITINERIBVS DIFFICILLIMIS, FRIGORIBVS INTOLERANDIS STVDIOSISSIME PERMANSERANT IN LABORE, DVCENOS SESTERTIOS, CENTVRIONIBVS TOT MILIA NVMMVM PRAEDAE NOMINE CONDONANDA POLLICETVR LEGIONIBVSQVE IN HIBERNA REMISSIS IPSE SE RECIPIT DIE XXXX BIBRACTE. IBI CVM IVS DICERET, BITVRIGES AD EVM LEGATOS MITTVNT AVXILIVM PETITVM CONTRA CARNVTES, QVOS INTVLISSE BELLVM SIBI QVEREBANTVR. QVA RE COGNITA, CVM DIES NON AMPLIVS DECEM ET OCTO IN HIBERNIS ESSET MORATVS, LEGIONES XIIII ET VI EX HIBERNIS AB ARARE EDVCIT, QVAS IBI COLLOCATAS EXPLICANDAE REI FRVMENTARIAE CAVSA SVPERIORE COMMENTARIO DEMONSTRATVM EST: ITA CVM DVABVS LEGIONIBVS AD PERSEQVENDOS CARNVTES PROFICISCITVR. 

CVM FAMA EXERCITVS AD HOSTES ESSET PERLATA, CALAMITATE CETERORVM DVCTI CARNVTES DESERTIS VICIS OPPIDISQVE, QVAE TOLERANDAE HIEMIS CAVSA CONSTITVTIS REPENTE EXIGVIS AD NECESSITATEM AEDIFICIIS INCOLEBANT (NVPER ENIM DEVICTI COMPLVRA OPPIDA DIMISERANT), DISPERSI PROFVGIVNT. CAESAR ERVMPENTES EO MAXIME TEMPORE ACERRIMAS TEMPESTATES CVM SVBIRE MILITES NOLLET, IN OPPIDO CARNVTVM CENABO CASTRA PONIT ATQVE IN TECTA PARTIM GALLORVM, PARTIM QVAE CONIECTIS CELERITER STRAMENTIS TENTORIORVM INTEGENDORVM GRATIA ERANT INAEDIFICATA, MILITES COMPEGIT. EQVITES TAMEN ET AVXILIARIOS PEDITES IN OMNES PARTES MITTIT QVASCVMQVE PETISSE DICEBANTVR HOSTES; NEC FRVSTRA: NAM PLERVMQVE MAGNA PRAEDA POTITI NOSTRI REVERTVNTVR. OPPRESSI CARNVTES HIEMIS DIFFICVLTATE, TERRORE PERICVLI, CVM TECTIS EXPVLSI NVLLO LOCO DIVTIVS CONSISTERE AVDERENT NEC SILVARVM PRAESIDIO TEMPESTATIBVS DVRISSIMIS TEGI POSSENT, DISPERSI MAGNA PARTE AMISSA SVORVM DISSIPANTVR IN FINITIMAS CIVITATES. 

CAESAR TEMPORE ANNI DIFFICILLIMO, CVM SATIS HABERET CONVENIENTES MANVS DISSIPARE, NE QVOD INITIVM BELLI NASCERETVR, QVANTVMQVE IN RATIONE ESSET, EXPLORATVM HABERET SVB TEMPVS AESTIVORVM NVLLVM SVMMVM BELLVM POSSE CONFLARI, GAIVM TREBONIVM CVM DVABVS LEGIONIBVS, QVAS SECVM HABEBAT, IN HIBERNIS CENABI COLLOCAVIT; IPSE, CVM CREBRIS LEGATIONIBVS REMORVM CERTIOR FIERET BELLOVACOS, QVI BELLI GLORIA GALLOS OMNES BELGASQVE PRAESTABANT, FINITIMASQVE HIS CIVITATES DVCE CORREO BELLOVACO ET COMMIO ATREBATE EXERCITVS COMPARARE ATQVE IN VNVM LOCVM COGERE, VT OMNI MVLTITVDINE IN FINES SVESSIONVM, QVI REMIS ERANT ATTRIBVTI, FACERENT IMPRESSIONEM, PERTINERE AVTEM NON TANTVM AD DIGNITATEM SED ETIAM AD SALVTEM SVAM IVDICARET NVLLAM CALAMITATEM SOCIOS OPTIME DE RE PVBLICA MERITOS ACCIPERE,LEGIONEM EX HIBERNIS EVOCAT RVRSVS VNDECIMAM; LITTERAS AVTEM AD GAIVM FABIVM MITTIT, VT IN FINES SVESSIONVM LEGIONES DVAS QVAS HABEBAT ADDVCERET, ALTERAMQVE EX DVABVS AB LABIENO ARCESSIT. ITA, QVANTVM HIBERNORVM OPPORTVNITAS BELLIQVE RATIO POSTVLABAT, PERPETVO SVO LABORE IN VICEM LEGIONIBVS EXPEDITIONVM ONVS INIVNGEBAT. 

HIS COPIIS COACTIS AD BELLOVACOS PROFICISCITVR CASTRISQVE IN EORVM FINIBVS POSITIS EQVITVM TVRMAS DIMITTIT IN OMNES PARTES AD ALIQVOS EXCIPIENDOS EX QVIBVS HOSTIVM CONSILIA COGNOSCERET. EQVITES OFFICIO FVNCTI RENVNTIANT PAVCOS IN AEDIFICIIS ESSE INVENTOS, ATQVE HOS, NON QVI AGRORVM COLENDORVM CAVSA REMANSISSENT (NAMQVE ESSE VNDIQVE DILIGENTER DEMIGRATVM), SED QVI SPECVLANDI CAVSA ESSENT REMISSI. A QVIBVS CVM QVAERERET CAESAR QVO LOCO MVLTITVDO ESSET BELLOVACORVM QVODVE ESSET CONSILIVM EORVM, INVENIEBAT BELLOVACOS OMNES QVI ARMA FERRE POSSENT IN VNVM LOCVM CONVENISSE,ITEMQVE AMBIANOS, AVLERCOS, CALETOS, VELIOCASSES, ATREBATES; LOCVM CASTRIS EXCELSVM IN SILVA CIRCVMDATA PALVDE DELEGISSE, IMPEDIMENTA OMNIA IN VLTERIORES SILVAS CONTVLISSE. COMPLVRES ESSE PRINCIPES BELLI AVCTORES, SED MVLTITVDINEM MAXIME CORREO OBTEMPERARE, QVOD EI SVMMO ESSE ODIO NOMEN POPVLI ROMANI INTELLEXISSENT. PAVCIS ANTE DIEBVS EX HIS CASTRIS ATREBATEM COMMIVM DISCESSISSE AD AVXILIA GERMANORVM ADDVCENDA; QVORVM ET VICINITAS PROPINQVA ET MVLTITVDO ESSET INFINITA. CONSTITVISSE AVTEM BELLOVACOS OMNIVM PRINCIPVM CONSENSV, SVMMA PLEBIS CVPIDITATE, SI, VT DICERETVR, CAESAR CVM TRIBVS LEGIONIBVS VENIRET, OFFERRE SE AD DIMICANDVM, NE MISERIORE AC DVRIORE POSTEA CONDICIONE CVM TOTO EXERCITV DECERTARE COGERENTVR; SI MAIORES COPIAS ADDVCERET, IN EO LOCO PERMANERE QVEM DELEGISSENT, PABVLATIONE AVTEM, QVAE PROPTER ANNI TEMPVS CVM EXIGVA TVM DISIECTA ESSET, ET FRVMENTATIONE ET RELIQVO COMMEATV EX INSIDIIS PROHIBERE ROMANOS. 

QVAE CAESAR CONSENTIENTIBVS PLVRIBVS CVM COGNOSSET ATQVE EA QVAE PROPONERENTVR CONSILIA PLENA PRVDENTIAE LONGEQVE A TEMERITATE BARBARORVM REMOTA ESSE IVDICARET, OMNIBVS REBVS INSERVIENDVM STATVIT, QVO CELERIVS HOSTIS CONTEMPTA SVA PAVCITATE PRODIRET IN ACIEM. SINGVLARIS ENIM VIRTVTIS VETERRIMAS LEGIONES VII, VIII, VIIII HABEBAT, SVMMAE SPEI DELECTAEQVE IVVENTVTIS XI, QVAE OCTAVO IAM STIPENDIO TAMEN IN COLLATIONE RELIQVARVM NONDVM EANDEM VETVSTATIS AC VIRTVTIS CEPERAT OPINIONEM. ITAQVE CONSILIO ADVOCATO, REBVS EIS QVAE AD SE ESSENT DELATAE OMNIBVS EXPOSITIS ANIMOS MVLTITVDINIS CONFIRMAT. SI FORTE HOSTES TRIVM LEGIONVM NVMERO POSSET ELICERE AD DIMICANDVM, AGMINIS ORDINEM ITA CONSTITVIT, VT LEGIO SEPTIMA, OCTAVA, NONA ANTE OMNIA IRENT IMPEDIMENTA, DEINDE OMNIVM IMPEDIMENTORVM AGMEN, QVOD TAMEN ERAT MEDIOCRE, VT IN EXPEDITIONIBVS ESSE CONSVEVIT, COGERET VNDECIMA, NE MAIORIS MVLTITVDINIS SPECIES ACCIDERE HOSTIBVS POSSET QVAM IPSI DEPOPOSCISSENT. HAC RATIONE PAENE QVADRATO AGMINE INSTRVCTO IN CONSPECTVM HOSTIVM CELERIVS OPINIONE EORVM EXERCITVM ADDVCIT. 

CVM REPENTE INSTRVCTAS VELVT IN ACIE CERTO GRADV LEGIONES ACCEDERE GALLI VIDERENT, QVORVM ERANT AD CAESAREM PLENA FIDVCIAE CONSILIA PERLATA, SIVE CERTAMINIS PERICVLO SIVE SVBITO ADVENTV SIVE EXSPECTATIONE NOSTRI CONSILI COPIAS INSTRVVNT PRO CASTRIS NEC LOCO SVPERIORE DECEDVNT. CAESAR, ETSI DIMICARE OPTAVERAT, TAMEN ADMIRATVS TANTAM MVLTITVDINEM HOSTIVM VALLE INTERMISSA MAGIS IN ALTITVDINEM DEPRESSA QVAM LATE PATENTE CASTRA CASTRIS HOSTIVM CONFERT. HAEC IMPERAT VALLO PEDVM XII MVNIRI, LORICVLAM PRO [HAEC] RATIONE EIVS ALTITVDINIS INAEDIFICARI; FOSSAM DVPLICEM PEDVM DENVM QVINVM LATERIBVS DEPRIMI DIRECTIS; TVRRES EXCITARI CREBRAS IN ALTITVDINEM TRIVM TABVLATORVM, PONTIBVS TRAIECTIS CONSTRATISQVE CONIVNGI, QVORVM FRONTES VIMINEA LORICVLA MVNIRENTVR; VT AB HOSTIBVS DVPLICI FOSSA, DVPLICI PROPVGNATORVM ORDINE DEFENDERENTVR,QVORVM ALTER EX PONTIBVS, QVO TVTIOR ALTITVDINE ESSET, HOC AVDACIVS LONGIVSQVE PERMITTERET TELA, ALTER, QVI PROPIOR HOSTEM IN IPSO VALLO COLLOCATVS ESSET, PONTE AB INCIDENTIBVS TELIS TEGERETVR. PORTIS FORES ALTIORESQVE TVRRES IMPOSVIT. 

HVIVS MVNITIONIS DVPLEX ERAT CONSILIVM. NAMQVE ET OPERVM MAGNITVDINEM ET TIMOREM SVVM SPERABAT FIDVCIAM BARBARIS ALLATVRVM, ET CVM PABVLATVM FRVMENTATVMQVE LONGIVS ESSET PROFICISCENDVM, PARVIS COPIIS CASTRA MVNITIONE IPSA VIDEBAT POSSE DEFENDI. INTERIM CREBRO PAVCIS VTRIMQVE PROCVRRENTIBVS INTER BINA CASTRA PALVDE INTERIECTA CONTENDEBATVR; QVAM TAMEN PALVDEM NONNVMQVAM AVT NOSTRA AVXILIA GALLORVM GERMANORVMQVE TRANSIBANT ACRIVSQVE HOSTES INSEQVEBANTVR, AVT VICISSIM HOSTES EADEM TRANSGRESSI NOSTROS LONGIVS SVMMOVEBANT. ACCIDEBAT AVTEM COTIDIANIS PABVLATIONIBVS (ID QVOD ACCIDERE ERAT NECESSE, CVM RARIS DISIECTISQVE EX AEDIFICIVS PABVLVM CONQVIRERETVR), VT IMPEDITIS LOCIS DISPERSI PABVLATORES CIRCVMVENIRENTVR; QVAE RES, ETSI MEDIOCRE DETRIMENTVM IVMENTORVM AC SERVORVM NOSTRIS ADFEREBAT, TAMEN STVLTAS COGITATIONES INCITABAT BARBARORVM, ATQVE EO MAGIS, QVOD COMMIVS, QVEM PROFECTVM AD AVXILIA GERMANORVM ARCESSENDA DOCVI, CVM EQVITIBVS VENERAT; QVI, TAMETSI NVMERO NON AMPLIVS ERANT QVINGENTI, TAMEN GERMANORVM ADVENTV BARBARI NITEBANTVR. 

CAESAR, CVM ANIMADVERTERET HOSTEM COMPLVRES DIES CASTRIS PALVDE ET LOCI NATVRA MVNITIS SE TENERE NEQVE OPPVGNARI CASTRA EORVM SINE DIMICATIONE PERNICIOSA NEC LOCVM MVNITIONIBVS CLAVDI NISI A MAIORE EXERCITV POSSE, LITTERAS AD TREBONIVM MITTIT, VT QVAM CELERRIME POSSET LEGIONEM XILI, QVAE CVM T. SEXTIO LEGATO IN BITVRIGIBVS HIEMABAT, ARCESSERET ATQVE ITA CVM TRIBVS LEGIONIBVS MAGNIS ITINERIBVS AD SE VENIRET; IPSE EQVITES IN VICEM REMORVM AC LINGONVM RELIQVARVMQVE CIVITATVM, QVORVM MAGNVM NVMERVM EVOCAVERAT, PRAESIDIO PABVLATIONIBVS MITTIT, QVI SVBITAS HOSTIVM INCVRSIONES SVSTINERENT. 

QVOD CVM COTIDIE FIERET AC IAM CONSVETVDINE DILIGENTIA MINVERETVR, QVOD PLERVMQVE ACCIDIT DIVTVRNITATE, BELLOVACI DELECTA MANV PEDITVM COGNITIS STATIONIBVS COTIDIANIS EQVITVM NOSTRORVMSILVESTRIBVS LOCIS INSIDIAS DISPONVNT EODEMQVE EQVITES POSTERO DIE MITTVNT, QVI PRIMVM ELICERENT NOSTROS, DEINDE CIRCVMVENTOS AGGREDERENTVR. CVIVS MALI SORS INCIDIT REMIS, QVIBVS ILLE DIES FVNGENDI MVNERIS OBVENERAT. NAMQVE HI, CVM REPENTE HOSTIVM EQVITES ANIMADVERTISSENT AC NVMERO SVPERIORES PAVCITATEM CONTEMPSISSENT, CVPIDIVS INSECVTI PEDITIBVS VNDIQVE SVNT CIRCVMDATI. QVO FACTO PERTVRBATI CELERIVS QVAM CONSVETVDO FERT EQVESTRIS PROELI SE RECEPERVNT AMISSO VERTISCO, PRINCIPE CIVITATIS, PRAEFECTO EQVITVM; QVI CVM VIX EQVO PROPTER AETATEM POSSET VTI, TAMEN CONSVETVDINE GALLORVM NEQVE AETATIS EXCVSATIONE IN SVSCIPIENDA PRAEFECTVRA VSVS ERAT NEQVE DIMICARI SINE SE VOLVERAT. INFLANTVR ATQVE INCITANTVR HOSTIVM ANIMI SECVNDO PROELIO, PRINCIPE ET PRAEFECTO REMORVM INTERFECTO,NOSTRIQVE DETRIMENTO ADMONENTVR DILIGENTIVS EXPLORATIS LOCIS STATIONES DISPONERE AC MODERATIVS CEDENTEM INSEQVI HOSTEM. 

NON INTERMITTVNT INTERIM COTIDIANA PROELIA IN CONSPECTV VTRORVMQVE CASTRORVM, QVAE AD VADA TRANSITVSQVE FIEBANT PALVDIS. QVA CONTENTIONE GERMANI, QVOS PROPTEREA CAESAR TRADVXERAT RHENVM VT EQVITIBVS INTERPOSITI PROELIARENTVR, CVM CONSTANTIVS VNIVERSI PALVDEM TRANSISSENT PAVCISQVE RESISTENTIBVS INTERFECTIS PERTINACIVS RELIQVAM MVLTITVDINEM ESSENT INSECVTI, PERTERRITI NON SOLVM EI QVI AVT COMMINVS OPPRIMEBANTVR AVT EMINVS VVLNERABANTVR, SED ETIAM QVI LONGIVS SVBSIDIARI CONSVERANT, TVRPITER REFVGERVNT,NEC PRIVS FINEM FVGAE FECERVNT SAEPE AMISSIS SVPERIORIBVS LOCIS QVAM SE AVT IN CASTRA SVORVM RECIPERENT, AVT NONNVLLI PVDORE COACTI LONGIVS PROFVGERENT. QVORVM PERICVLO SIC OMNES COPIAE SVNT PERTVRBATAE VT VIX IVDICARI POSSET, VTRVM SECVNDIS MINIMISQVE REBVS INSOLENTIORES AN ADVERSO MEDIOCRI CASV TIMIDIORES ESSENT. 

COMPLVRIBVS DIEBVS ISDEM IN CASTRIS CONSVMPTIS, CVM PROPIVS ACCESSISSE LEGIONES ET GAIVM TREBONIVM LEGATVM COGNOSSENT, DVCES BELLOVACORVM VERITI SIMILEM OBSESSIONEM ALESIAE NOCTV DIMITTVNT EOS QVOS AVT AETATE AVT VIRIBVS INFERIORES AVT INERMES HABEBANT, VNAQVE RELIQVA IMPEDIMENTA. QVORVM PERTVRBATVM ET CONFVSVM DVM EXPLICANT AGMEN (MAGNA ENIM MVLTITVDO CARRORVM ETIAM EXPEDITOS SEQVI GALLOS CONSVEVIT), OPPRESSI LVCE COPIAS ARMATORVM PRO SVIS INSTRVVNT CASTRIS, NE PRIVS ROMANI PERSEQVI SE INCIPERENT QVAM LONGIVS AGMEN IMPEDIMENTORVM SVORVM PROCESSISSET. AT CAESAR NEQVE RESISTENTES ADGREDIENDOS TANTO COLLIS ASCENSV IVDICABAT, NEQVE NON VSQVE EO LEGIONES ADMOVENDAS VT DISCEDERE EX EO LOCO SINE PERICVLO BARBARI MILITIBVS INSTANTIBVS NON POSSENT. ITA, CVM PALVDE IMPEDITA A CASTRIS CASTRA DIVIDI VIDERET, QVAE TRANSEVNDI DIFFICVLTAS CELERITATEM INSEQVENDI TARDARE POSSET, ATQVE ID IVGVM QVOD TRANS PALVDEM PAENE AD HOSTIVM CASTRA PERTINERET MEDIOCRI VALLE A CASTRIS EORVM INTERCISVM ANIMVM ADVERTERET, PONTIBVS PALVDE CONSTRATA LEGIONES TRADVCIT CELERITERQVE IN SVMMAM PLANITIEM IVGI PERVENIT, QVAE DECLIVI FASTIGIO DVOBVS AB LATERIBVS MVNIEBATVR. IBI LEGIONIBVS INSTRVCTIS AD VLTIMVM IVGVM PERVENIT ACIEMQVE EO LOCO CONSTITVIT VNDE TORMENTO MISSA TELA IN HOSTIVM CVNEOS CONICI POSSENT. 

BARBARI CONFISI LOCI NATVRA, CVM DIMICARE NON RECVSARENT, SI FORTE ROMANI SVBIRE COLLEM CONARENTVR, PAVLATIM COPIAS DISTRIBVTAS DIMITTERE NON POSSENT, NE DISPERSI PERTVRBARENTVR, IN ACIE PERMANSERVNT. QVORVM PERTINACIA COGNITA CAESAR XX COHORTIBVS INSTRVCTIS CASTRISQVE EO LOCO MVTATIS MVNIRI IVBET CASTRA. ABSOLVTIS OPERIBVS PRO VALLO LEGIONES INSTRVCTAS COLLOCAT, EQVITES FRENATIS EQVIS IN STATIONE DISPONIT. BELLOVACI, CVM ROMANOS AD INSEQVENDVM PARATOS VIDERENT NEQVE PERNOCTARE AVT DIVTIVS PERMANERE SINE PERICVLO EODEM LOCO POSSENT, TALE CONSILIVM SVI RECIPIENDI CEPERVNT. FASCES, VT CONSVEVERANT (NAMQVE IN ACIE SEDERE GALLOS CONSVESSE SVPERIORIBVS COMMENTARIIS CAESARIS DECLARATVM EST), PER MANVS STRAMENTORVM AC VIRGVLTORVM, QVORVM SVMMA ERAT IN CASTRIS COPIA, INTER SE TRADITOS ANTE ACIEM COLLOCARVNT EXTREMOQVE TEMPORE DIEI SIGNO PRONVNTIATO VNO TEMPORE INCENDERVNT. ITA CONTINENS FLAMMA COPIAS OMNES REPENTE A CONSPECTV TEXIT ROMANORVM. QVOD VBI ACCIDIT, BARBARI VEHEMENTISSIMO CVRSV REFVGERVNT. 

CAESAR, ETSI DISCESSVM HOSTIVM ANIMADVERTERE NON POTERAT INCENDIIS OPPOSITIS, TAMEN ID CONSILIVM CVM FVGAE CAVSA INITVM SVSPICARETVR, LEGIONES PROMOVET, TVRMAS MITTIT AD INSEQVENDVM; IPSE VERITVS INSIDIAS, NE FORTE IN EODEM LOCO SVBSISTERE HOSTIS ATQVE ELICERE NOSTROS IN LOCVM CONARETVR INIQVVM, TARDIVS PROCEDIT. EQVITES CVM INTRARE FVMVM ET FLAMMAM DENSISSIMAM TIMERENT AC, SI QVI CVPIDIVS INTRAVERANT, VIX SVORVM IPSI PRIORES PARTES ANIMADVERTERENT EQVORVM, INSIDIAS VERITI LIBERAM FACVLTATEM SVI RECIPIENDI BELLOVACIS DEDERVNT. ITA FVGA TIMORIS SIMVL CALLIDITATISQVE PLENA SINE VLLO DETRIMENTO MILIA NON AMPLIVS DECEM PROGRESSI HOSTES LOCO MVNITISSIMO CASTRA POSVERVNT. INDE CVM SAEPE IN INSIDIIS EQVITES PEDITESQVE DISPONERENT, MAGNA DETRIMENTA ROMANIS IN PABVLATIONIBVS INFEREBANT. 

QVOD CVM CREBRIVS ACCIDERET, EX CAPTIVO QVODAM COMPERIT CAESAR CORREVM, BELLOVACORVM DVCEM, FORTISSIMORVM MILIA SEX PEDITVM DELEGISSE EQVITESQVE EX OMNI NVMERO MILLE, QVOS IN INSIDIIS EO LOCO COLLOCARET, QVEM IN LOCVM PROPTER COPIAM FRVMENTI AC PABVLI ROMANOS MISSVROS SVSPICARETVR. QVO COGNITO CONSILIO LEGIONES PLVRES QVAM SOLEBAT EDVCIT EQVITATVMQVE, QVA CONSVETVDINE PABVLATORIBVS MITTERE PRAESIDIO CONSVERAT, PRAEMITTIT: HVIC INTERPONIT AVXILIA LEVIS ARMATVRAE; IPSE CVM LEGIONIBVS QVAM POTEST MAXIME APPROPINQVAT. 

HOSTES IN INSIDIIS DISPOSITI, CVM SIBI DELEGISSENT CAMPVM AD REM GERENDAM NON AMPLIVS PATENTEM IN OMNES PARTES PASSIBVS MILLE, SILVIS VNDIQVE AVT IMPEDITISSIMO FLVMINE MVNITVM, VELVT INDAGINE HVNC INSIDIIS CIRCVMDEDERVNT. EXPLORATO HOSTIVM CONSILIO NOSTRI AD PROELIANDVM ANIMO ATQVE ARMIS PARATI, CVM SVBSEQVENTIBVS LEGIONIBVS NVLLAM DIMICATIONEM RECVSARENT, TVRMATIM IN EVM LOCVM DEVENERVNT. QVORVM ADVENTV CVM SIBI CORREVS OBLATAM OCCASIONEM REI GERENDAE EXISTIMARET, PRIMVM CVM PAVCIS SE OSTENDIT ATQVE IN PROXIMAS TVRMAS IMPETVM FECIT. NOSTRI CONSTANTER INCVRSVM SVSTINENT INSIDIATORVM NEQVE PLVRES IN VNVM LOCVM CONVENIVNT; QVOD PLERVMQVE EQVESTRIBVS PROELIIS CVM PROPTER ALIQVEM TIMOREM ACCIDIT, TVM MVLTITVDINE IPSORVM DETRIMENTVM ACCIPITVR. 

CVM DISPOSITIS TVRMIS IN VICEM RARI PROELIARENTVR NEQVE AB LATERIBVS CIRCVMVENIRI SVOS PATERENTVR, ERVMPVNT CETERI CORREO PROELIANTE EX SILVIS. FIT MAGNA CONTENTIONE DIVERSVM PROELIVM. QVOD CVM DIVTIVS PARI MARTE INIRETVR, PAVLATIM EX SILVIS INSTRVCTA MVLTITVDO PROCEDIT PEDITVM, QVAE NOSTROS COEGIT CEDERE EQVITES. QVIBVS CELERITER SVBVENIVNT LEVIS ARMATVRAE PEDITES, QVOS ANTE LEGIONES MISSOS DOCVI, TVRMISQVE NOSTRORVM INTERPOSITI CONSTANTER PROELIANTVR. PVGNATVR ALIQVAMDIV PARI CONTENTIONE; DEINDE, VT RATIO POSTVLABAT PROELI, QVI SVSTINVERANT PRIMOS IMPETVS INSIDIARVM HOC IPSO FIVNT SVPERIORES, QVOD NVLLVM AB INSIDIANTIBVS IMPRVDENTES ACCEPERANT DETRIMENTVM. ACCEDVNT PROPIVS INTERIM LEGIONES, CREBRIQVE EODEM TEMPORE ET NOSTRIS ET HOSTIBVS NVNTII ADFERVNTVR, IMPERATOREM INSTRVCTIS COPIIS ADESSE. QVA RE COGNITA PRAESIDIO COHORTIVM CONFISI NOSTRI ACERRIME PROELIANTVR, NE, SI TARDIVS REM GESSISSENT, VICTORIAE GLORIAM COMMVNICASSE CVM LEGIONIBVS VIDERENTVR; HOSTES CONCIDVNT ANIMIS ATQVE ITINERIBVS DIVERSIS FVGAM QVAERVNT. NEQVIQVAM: NAM QVIBVS DIFFICVLTATIBVS LOCORVM ROMANOS CLAVDERE VOLVERANT, EIS IPSI TENEBANTVR. VICTI TAMEN PERCVLSIQVE MAIORE PARTE AMISSA CONSTERNATI PROFVGIVNT PARTIM SILVIS PETITIS, PARTIM FLVMINE (QVI TAMEN IN FVGA A NOSTRIS ACRITER INSEQVENTIBVS CONFICIVNTVR),CVM INTERIM NVLLA CALAMITATE VICTVS CORREVS EXCEDERE PROELIO SILVASQVE PETERE AVT INVITANTIBVS NOSTRIS AD DEDITIONEM POTVIT ADDVCI, QVIN FORTISSIME PROELIANDO COMPLVRESQVE VVLNERANDO COGERET ELATOS IRACVNDIA VICTORES IN SE TELA CONICERE. 

TALI MODO RE GESTA RECENTIBVS PROELI VESTIGIIS INGRESSVS CAESAR, CVM VICTOS TANTA CALAMITATE EXISTIMARET HOSTES NVNTIO ACCEPTO LOCVM CASTRORVM RELICTVROS, QVAE NON LONGIVS AB EA CAEDE ABESSE PLVS MINVS OCTO MILIBVS DICEBANTVR, TAMETSI FLVMINE IMPEDITVM TRANSITVM VIDEBAT, TAMEN EXERCITV TRADVCTO PROGREDITVR. AT BELLOVACI RELIQVAEQVE CIVITATES REPENTE EX FVGA PAVCIS ATQVE HIS VVLNERATIS RECEPTIS, QVI SILVARVM BENEFICIO CASVM EVITAVERANT, OMNIBVS ADVERSIS, COGNITA CALAMITATE, INTERFECTO CORREO, AMISSO EQVITATV ET FORTISSIMIS PEDITIBVS, CVM ADVENTARE ROMANOS EXISTIMARENT, CONCILIO REPENTE CANTV TVBARVM CONVOCATO CONCLAMANT, LEGATI OBSIDESQVE AD CAESAREM MITTANTVR. 

HOC OMNIBVS PROBATO CONSILIO COMMIVS ATREBAS AD EOS CONFVGIT GERMANOS, A QVIBVS AD ID BELLVM AVXILIA MVTVATVS ERAT. CETERI E VESTIGIO MITTVNT AD CAESAREM LEGATOS PETVNTQVE, VT EA POENA SIT CONTENTVS HOSTIVM, QVAM SI SINE DIMICATIONE INFERRE INTEGRIS POSSET, PRO SVA CLEMENTIA ATQVE HVMANITATE NVMQVAM PROFECTO ESSET ILLATVRVS. ADFLICTAS OPES EQVESTRI PROELIO BELLOVACORVM ESSE; DELECTORVM PEDITVM MVLTA MILIA INTERISSE, VIX REFVGISSE NVNTIOS CAEDIS. TAMEN MAGNVM VT IN TANTA CALAMITATE BELLOVACOS EO PROELIO COMMODVM ESSE CONSECVTOS, QVOD CORREVS, AVCTOR BELLI, CONCITATOR MVLTITVDINIS, ESSET INTERFECTVS. NVMQVAM ENIM SENATVM TANTVM IN CIVITATE ILLO VIVO QVANTVM IMPERITAM PLEBEM POTVISSE. 

HAEC ORANTIBVS LEGATIS COMMEMORAT CAESAR: EODEM TEMPORE SVPERIORE ANNO BELLOVACOS CETERASQVE GALLIAE CIVITATES SVSCEPISSE BELLVM: PERTINACISSIME HOS EX OMNIBVS IN SENTENTIA PERMANSISSE NEQVE AD SANITATEM RELIQVORVM DEDITIONE ESSE PERDVCTOS. SCIRE ATQVE INTELLEGERE SE CAVSAM PECCATI FACILLIME MORTVIS DELEGARI. NEMINEM VERO TANTVM POLLERE, VT INVITIS PRINCIPIBVS, RESISTENTE SENATV, OMNIBVS BONIS REPVGNANTIBVS INFIRMA MANV PLEBIS BELLVM CONCITARE ET GERERE POSSET. SED TAMEN SE CONTENTVM FORE EA POENA QVAM SIBI IPSI CONTRAXISSENT. 

NOCTE INSEQVENTI LEGATI RESPONSA AD SVOS REFERVNT, OBSIDES CONFICIVNT. CONCVRRVNT RELIQVARVM CIVITATIVM LEGATI, QVAE BELLOVACORVM SPECVLABANTVR EVENTVM; OBSIDES DANT, IMPERATA FACIVNT EXCEPTO COMMIO, QVEM TIMOR PROHIBEBAT CVIVSQVAM FIDEI SVAM COMMITTERE SALVTEM. NAM SVPERIORE ANNO TITVS LABIENVS, CAESARE IN GALLIA CITERIORE IVS DICENTE, CVM COMMIVM COMPERISSET SOLLICITARE CIVITATES ET CONIVRATIONEM CONTRA CAESAREM FACERE, INFIDELITATEM EIVS SINE VLLA PERFIDIA IVDICAVIT COMPRIMI POSSE. QVEM QVIA NON ARBITRABATVR VOCATVM IN CASTRA VENTVRVM, NE TEMPTANDO CAVTIOREM FACERET, GAIVM VOLVSENVM QVADRATVM MISIT, QVI EVM PER SIMVLATIONEM COLLOQVI CVRARET INTERFICIENDVM. AD EAM REM DELECTOS IDONEOS EI TRADIT CENTVRIONES. CVM IN COLLOQVIVM VENTVM ESSET, ET, VT CONVENERAT, MANVM COMMI VOLVSENVS ARRIPVISSET, CENTVRIO VEL INSVETA RE PERMOTVS VEL CELERITER A FAMILIARIBVS PROHIBITVS COMMI CONFICERE HOMINEM NON POTVIT; GRAVITER TAMEN PRIMO ICTV GLADIO CAPVT PERCVSSIT. CVM VTRIMQVE GLADII DESTRICTI ESSENT, NON TAM PVGNANDI QVAM DIFFVGIENDI FVIT VTRORVMQVE CONSILIVM: NOSTRORVM, QVOD MORTIFERO VVLNERE COMMIVM CREDEBANT ADFECTVM; GALLORVM, QVOD INSIDIIS COGNITIS PLVRA QVAM VIDEBANT EXTIMESCEBANT. QVO FACTO STATVISSE COMMIVS DICEBATVR NVMQVAM IN CONSPECTVM CVIVSQVAM ROMANI VENIRE. 

BELLICOSISSIMIS GENTIBVS DEVICTIS CAESAR, CVM VIDERET NVLLAM IAM ESSE CIVITATEM QVAE BELLVM PARARET QVO SIBI RESISTERET, SED NONNVLLOS EX OPPIDIS DEMIGRARE, EX AGRIS DIFFVGERE AD PRAESENS IMPERIVM EVITANDVM, PLVRES IN PARTES EXERCITVM DIMITTERE CONSTITVIT. M. ANTONIVM QVAESTOREM CVM LEGIONE DVODECIMA SIBI CONIVNGIT. C. FABIVM LEGATVM CVM COHORTIBVS XXV MITTIT IN DIVERSISSIMAM PARTEM GALLIAE, QVOD IBI QVASDAM CIVITATES IN ARMIS ESSE AVDIEBAT NEQVE C. CANINIVM REBILVM LEGATVM, QVI IN ILLIS REGIONIBVS ERAT, SATIS FIRMAS DVAS LEGIONES HABERE EXISTIMABAT. TITVM LABIENVM AD SE EVOCAT; LEGIONEM AVTEM XV, QVAE CVM EO FVERAT IN HIBERNIS, IN TOGATAM GALLIAM MITTIT AD COLONIAS CIVIVM ROMANORVM TVENDAS, NE QVOD SIMILE INCOMMODVM ACCIDERET DECVRSIONE BARBARORVM AC SVPERIORE AESTATE TERGESTINIS ACCIDERAT, QVI REPENTINO LATROCINIO ATQVE IMPETV ILLORVM ERANT OPPRESSI. IPSE AD VASTANDOS DEPOPVLANDOSQVE FINES AMBIORIGIS PROFICISCITVR; QVEM PERTERRITVM AC FVGIENTEM CVM REDIGI POSSE IN SVAM POTESTATEM DESPERASSET, PROXIMVM SVAE DIGNITATIS ESSE DVCEBAT, ADEO FINES EIVS VASTARE CIVIBVS, AEDIFICIIS, PECORE, VT ODIO SVORVM AMBIORIX, SI QVOS FORTVNA RELIQVOS FECISSET, NVLLVM REDITVM PROPTER TANTAS CALAMITATES HABERET IN CIVITATEM. 

CVM IN OMNES PARTES FINIVM AMBIORIGIS AVT LEGIONES AVT AVXILIA DIMISISSET ATQVE OMNIA CAEDIBVS, INCENDIIS, RAPINIS VASTASSET, MAGNO NVMERO HOMINVM INTERFECTO AVT CAPTO LABIENVM CVM DVABVS LEGIONIBVS IN TREVEROS MITTIT,QVORVM CIVITAS PROPTER GERMANIAE VICINITATEM COTIDIANIS EXERCITATA BELLIS CVLTV ET FERITATE NON MVLTVM A GERMANIS DIFFEREBAT NEQVE IMPERATA VMQVAM NISI EXERCITV COACTA FACIEBAT. 

INTERIM GAIVS CANINIVS LEGATVS, CVM MAGNAM MVLTITVDINEM CONVENISSE HOSTIVM IN FINES PICTONVM LITTERIS NVNTIISQVE DVRATI COGNOSCERET, QVI PERPETVO IN AMICITIA MANSERAT ROMANORVM, CVM PARS QVAEDAM CIVITATIS EIVS DEFECISSET, AD OPPIDVM LEMONVM CONTENDIT. QVO CVM ADVENTARET ATQVE EX CAPTIVIS CERTIVS COGNOSCERET MVLTIS HOMINVM MILIBVS A DVMNACO, DVCE ANDIVM, DVRATIVM CLAVSVM LEMONI OPPVGNARI NEQVE INFIRMAS LEGIONES HOSTIBVS COMMITTERE AVDERET, CASTRA POSVIT LOCO MVNITO. DVMNACVS, CVM APPROPINQVARE CANINIVM COGNOSSET, COPIIS OMNIBVS AD LEGIONES CONVERSIS CASTRA ROMANORVM OPPVGNARE INSTITVIT. CVM COMPLVRES DIES IN OPPVGNATIONE CONSVMPSISSET ET MAGNO SVORVM DETRIMENTO NVLLAM PARTEM MVNITIONVM CONVELLERE POTVISSET, RVRSVS AD OBSIDENDVM LEMONVM REDIT. 

EODEM TEMPORE C. FABIVS LEGATVS COMPLVRES CIVITATES IN FIDEM RECIPIT, OBSIDIBVS FIRMAT LITTERISQVE GAI CANINI REBILI FIT CERTIOR QVAE IN PICTONIBVS GERANTVR. QVIBVS REBVS COGNITIS PROFICISCITVR AD AVXILIVM DVRATIO FERENDVM. AT DVMNACVS ADVENTV FABI COGNITO DESPERATA SALVTE, SI TEMPORE EODEM COACTVS ESSET ET ROMANVM EXTERNVM SVSTINERE HOSTEM ET RESPICERE AC TIMERE OPPIDANOS, REPENTE EX EO LOCO CVM COPIIS RECEDIT NEC SE SATIS TVTVM FORE ARBITRATVR, NISI FLVMINE LIGERI, QVOD ERAT PONTE PROPTER MAGNITVDINEM TRANSEVNDVM, COPIAS TRADVXISSET. FABIVS, ETSI NONDVM IN CONSPECTVM VENERAT HOSTIBVS NEQVE SE CANINIO CONIVNXERAT, TAMEN DOCTVS AB EIS QVI LOCORVM NOVERANT NATVRAM POTISSIMVM CREDIDIT HOSTES PERTERRITOS EVM LOCVM, QVEM PETEBANT, PETITVROS. ITAQVE CVM COPIIS AD EVNDEM PONTEM CONTENDIT EQVITATVMQVE TANTVM PROCEDERE ANTE AGMEN IMPERAT LEGIONVM, QVANTVM CVM PROCESSISSET, SINE DEFATIGATIONE EQVORVM IN EADEM SE RECIPERET CASTRA. CONSECVNTVR EQVITES NOSTRI, VT ERAT PRAECEPTVM, INVADVNTQVE DVMNACI AGMEN ET FVGIENTES PERTERRITOSQVE SVB SARCINIS IN ITINERE ADGRESSI MAGNA PRAEDA MVLTIS INTERFECTIS POTIVNTVR. ITA RE BENE GESTA SE RECIPIVNT IN CASTRA. 

INSEQVENTI NOCTE FABIVS EQVITES PRAEMITTIT SIC PARATOS VT CONFLIGERENT ATQVE OMNE AGMEN MORARENTVR, DVM CONSEQVERETVR IPSE. CVIVS PRAECEPTIS VT RES GERERETVR, QVINTVS ATIVS VARVS, PRAEFECTVS EQVITVM, SINGVLARIS ET ANIMI ET PRVDENTIAE VIR, SVOS HORTATVR AGMENQVE HOSTIVM CONSECVTVS TVRMAS PARTIM IDONEIS LOCIS DISPONIT, PARTE EQVITVM PROELIVM COMMITTIT. CONFLIGIT AVDACIVS EQVITATVS HOSTIVM SVCCEDENTIBVS SIBI PEDITIBVS, QVI TOTO AGMINE SVBSISTENTES EQVITIBVS SVIS CONTRA NOSTROS FERVNT AVXILIVM. FIT PROELIVM ACRI CERTAMINE. NAMQVE NOSTRI CONTEMPTIS PRIDIE SVPERATIS HOSTIBVS, CVM SVBSEQVI LEGIONES MEMINISSENT, ET PVDORE CEDENDI ET CVPIDITATE PER SE CONFICIENDI PROELI FORTISSIME CONTRA PEDITES PROELIANTVR,HOSTESQVE NIHIL AMPLIVS COPIARVM ACCESSVRVM CREDENTES, VT PRIDIE COGNOVERANT, DELENDI EQVITATVS NOSTRI NACTI OCCASIONEM VIDEBANTVR. 

CVM ALIQVAMDIV SVMMA CONTENTIONE DIMICARETVR, DVMNACVS INSTRVIT ACIEM QVAE SVIS ESSET EQVITIBVS IN VICEM PRAESIDIO, CVM REPENTE CONFERTAE LEGIONES IN CONSPECTVM HOSTIVM VENIVNT. QVIBVS VISIS PERCVLSAE BARBARORVM TVRMAE AC PERTERRITAE ACIES HOSTIVM, PERTVRBATO IMPEDIMENTORVM AGMINE, MAGNO CLAMORE DISCVRSVQVE PASSIM FVGAE SE MANDANT. AT NOSTRI EQVITES, QVI PAVLO ANTE CVM RESISTENTIBVS FORTISSIME CONFLIXERANT, LAETITIA VICTORIAE ELATI MAGNO VNDIQVE CLAMORE SVBLATO CEDENTIBVS CIRCVMFVSI, QVANTVM EQVORVM VIRES AD PERSEQVENDVM DEXTRAEQVE AD CAEDENDVM VALENT, TANTVM EO PROELIO INTERFICIVNT. ITAQVE AMPLIVS MILIBVS XII AVT ARMATORVM AVT EORVM QVI EO TIMORE ARMA PROIECERANT INTERFECTIS OMNIS MVLTITVDO CAPITVR IMPEDIMENTORVM. 

QVA EX FVGA CVM CONSTARET DRAPPETEM SENONEM, QVI, VT PRIMVM DEFECERAT GALLIA, COLLECTIS VNDIQVE PERDITIS HOMINIBVS, SERVIS AD LIBERTATEM VOCATIS, EXVLIBVS OMNIVM CIVITATVM ADSCITIS, RECEPTIS LATRONIBVS IMPEDIMENTA ET COMMEATVS ROMANORVM INTERCEPERAT, NON AMPLIVS HOMINVM DVOBVS MILIBVS EX FVGA COLLECTIS PROVINCIAM PETERE VNAQVE CONSILIVM CVM EO LVCTERIVM CADVRCVM CEPISSE, QVEM SVPERIORE COMMENTARIO PRIMA DEFECTIONE GALLIAE FACERE IN PROVINCIAM VOLVISSE IMPETVM COGNITVM EST,CANINIVS LEGATVS CVM LEGIONIBVS DVABVS AD EOS PERSEQVENDOS CONTENDIT, NE DETRIMENTO AVT TIMORE PROVINCIAE MAGNA INFAMIA PERDITORVM HOMINVM LATROCINIIS CAPERETVR. 

GAIVS FABIVS CVM RELIQVO EXERCITV IN CARNVTES CETERASQVE PROFICISCITVR CIVITATES, QVARVM EO PROELIO, QVOD CVM DVMNACO FECERAT, COPIAS ESSE ACCISAS SCIEBAT. NON ENIM DVBITABAT QVIN RECENTI CALAMITATE SVMMISSIORES ESSENT FVTVRAE, DATO VERO SPATIO AC TEMPORE EODEM INSTIGANTE DVMNACO POSSENT CONCITARI. QVA IN RE SVMMA FELICITAS CELERITASQVE IN RECIPIENDIS CIVITATIBVS FABIVM CONSEQVITVR. NAM CARNVTES, QVI SAEPE VEXATI NVMQVAM PACIS FECERANT MENTIONEM, DATIS OBSIDIBVS VENIVNT IN DEDITIONEM, CETERAEQVE CIVITATES POSITAE IN VLTIMIS GALLIAE FINIBVS OCEANO CONIVNCTAE, QVAE AREMORICAE APPELLANTVR, AVCTORITATE ADDVCTAE CARNVTVM ADVENTV FABI LEGIONVMQVE IMPERATA SINE MORA FACIVNT. DVMNACVS SVIS FINIBVS EXPVLSVS ERRANS LATITANSQVE SOLVS EXTREMAS GALLIAE REGIONES PETERE EST COACTVS. 

AT DRAPPES VNAQVE LVCTERIVS, CVM LEGIONES CANINIVMQVE ADESSE COGNOSCERENT NEC SE SINE CERTA PERNICIE PERSEQVENTE EXERCITV PVTARENT PROVINCIAE FINES INTRARE POSSE NEC IAM LIBERE VAGANDI LATROCINIORVMQVE FACIENDORVM FACVLTATEM HABERENT, IN FINIBVS CONSISTVNT CADVRCORVM. IBI CVM LVCTERIVS APVD SVOS CIVES QVONDAM INTEGRIS REBVS MVLTVM POTVISSET, SEMPERQVE AVCTOR NOVORVM CONSILIORVM MAGNAM APVD BARBAROS AVCTORITATEM HABERET, OPPIDVM VXELLODVNVM, QVOD IN CLIENTELA FVERAT EIVS, EGREGIE NATVRA LOCI MVNITVM, OCCVPAT SVIS ET DRAPPETIS COPIIS OPPIDANOSQVE SIBI CONIVNGIT. 

QVO CVM CONFESTIM GAIVS CANINIVS VENISSET ANIMADVERTERETQVE OMNES OPPIDI PARTES PRAERVPTISSIMIS SAXIS ESSE MVNITAS, QVO DEFENDENTE NVLLO TAMEN ARMATIS ASCENDERE ESSET DIFFICILE, MAGNA AVTEM IMPEDIMENTA OPPIDANORVM VIDERET, QVAE SI CLANDESTINA FVGA SVBTRAHERE CONARENTVR, EFFVGERE NON MODO EQVITATVM, SED NE LEGIONES QVIDEM POSSENT, TRIPERTITO COHORTIBVS DIVISIS TRINA EXCELSISSIMO LOCO CASTRA FECIT; A QVIBVS PAVLATIM, QVANTVM COPIAE PATIEBANTVR, VALLVM IN OPPIDI CIRCVITVM DVCERE INSTITVIT. 

QVOD CVM ANIMADVERTERENT OPPIDANI MISERRIMAQVE ALESIAE MEMORIA SOLLICITI SIMILEM CASVM OBSESSIONIS VERERENTVR, MAXIMEQVE EX OMNIBVS LVCTERIVS, QVI FORTVNAE ILLIVS PERICVLVM FECERAT, MONERET FRVMENTI RATIONEM ESSE HABENDAM, CONSTITVVNT OMNIVM CONSENSV PARTE IBI RELICTA COPIARVM IPSI CVM EXPEDITIS AD IMPORTANDVM FRVMENTVM PROFICISCI. EO CONSILIO PROBATO PROXIMA NOCTE DVOBVS MILIBVS ARMATORVM RELICTIS RELIQVOS EX OPPIDO DRAPPES ET LVCTERIVS EDVCVNT. HI PAVCOS DIES MORATI EX FINIBVS CADVRCORVM, QVI PARTIM RE FRVMENTARIA SVBLEVARE EOS CVPIEBANT, PARTIM PROHIBERE QVO MINVS SVMERENT NON POTERANT, MAGNVM NVMERVM FRVMENTI COMPARANT, NONNVMQVAM AVTEM EXPEDITIONIBVS NOCTVRNIS CASTELLA NOSTRORVM ADORIVNTVR. QVAM OB CAVSAM GAIVS CANINIVS TOTO OPPIDO MVNITIONES CIRCVMDARE MORATVR, NE AVT OPVS EFFECTVM TVERI NON POSSIT AVT PLVRIMIS IN LOCIS INFIRMA DISPONAT PRAESIDIA. 

MAGNA COPIA FRVMENTI COMPARATA CONSIDVNT DRAPPES ET LVCTERIVS NON LONGIVS AB OPPIDO X MILIBVS, VNDE PAVLATIM FRVMENTVM IN OPPIDVM SVPPORTARENT. IPSI INTER SE PROVINCIAS PARTIVNTVR: DRAPPES CASTRIS PRAESIDIO CVM PARTE COPIARVM RESTITIT; LVCTERIVS AGMEN IVMENTORVM AD OPPIDVM DVCIT. DISPOSITIS IBI PRAESIDIIS HORA NOCTIS CIRCITER DECIMA SILVESTRIBVS ANGVSTISQVE ITINERIBVS FRVMENTVM IMPORTARE IN OPPIDVM INSTITVIT. QVORVM STREPITVM VIGILES CASTRORVM CVM SENSISSENT, EXPLORATORESQVE MISSI QVAE GERERENTVR RENVNTIASSENT, CANINIVS CELERITER CVM COHORTIBVS ARMATIS EX PROXIMIS CASTELLIS IN FRVMENTARIOS SVB IPSAM LVCEM IMPETVM FECIT. EI REPENTINO MALO PERTERRITI DIFFVGIVNT AD SVA PRAESIDIA; QVAE NOSTRI VT VIDERVNT, ACRIVS CONTRA ARMATOS INCITATI NEMINEM EX EO NVMERO VIVVM CAPI PATIVNTVR. PROFVGIT INDE CVM PAVCIS LVCTERIVS NEC SE RECIPIT IN CASTRA. 

RE BENE GESTA CANINIVS EX CAPTIVIS COMPERIT PARTEM COPIARVM CVM DRAPPETE ESSE IN CASTRIS A MILIBVS LONGE NON AMPLIVS XII. QVA RE EX COMPLVRIBVS COGNITA, CVM INTELLEGERET FVGATO DVCE ALTERO PERTERRITOS RELIQVOS FACILE OPPRIMI POSSE, MAGNAE FELICITATIS ESSE ARBITRABATVR NEMINEM EX CAEDE REFVGISSE IN CASTRA QVI DE ACCEPTA CALAMITATE NVNTIVM DRAPPETI PERFERRET. SED IN EXPERIENDO CVM PERICVLVM NVLLVM VIDERET, EQVITATVM OMNEM GERMANOSQVE PEDITES, SVMMAE VELOCITATIS HOMINES, AD CASTRA HOSTIVM PRAEMITTIT; IPSE LEGIONEM VNAM IN TRINA CASTRA DISTRIBVIT, ALTERAM SECVM EXPEDITAM DVCIT. CVM PROPIVS HOSTES ACCESSISSET, AB EXPLORATORIBVS QVOS PRAEMISERAT COGNOSCIT CASTRA EORVM, VT BARBARORVM FERE CONSVETVDO EST, RELICTIS LOCIS SVPERIORIBVS AD RIPAS FLVMINIS ESSE DEMISSA; AT GERMANOS EQVITESQVE IMPRVDENTIBVS OMNIBVS DE IMPROVISO ADVOLASSE PROELIVMQVE COMMISISSE. QVA RE COGNITA LEGIONEM ARMATAM INSTRVCTAMQVE ADDVCIT. ITA REPENTE OMNIBVS EX PARTIBVS SIGNO DATO LOCA SVPERIORA CAPIVNTVR. QVOD VBI ACCIDIT, GERMANI EQVITESQVE SIGNIS LEGIONIS VISIS VEHEMENTISSIME PROELIANTVR. CONFESTIM COHORTES VNDIQVE IMPETVM FACIVNT OMNIBVSQVE AVT INTERFECTIS AVT CAPTIS MAGNA PRAEDA POTIVNTVR. CAPITVR IPSE EO PROELIO DRAPPES. 

CANINIVS FELICISSIME RE GESTA SINE VLLO PAENE MILITIS VVLNERE AD OBSIDENDOS OPPIDANOS REVERTITVREXTERNOQVE HOSTE DELETO, CVIVS TIMORE ANTEA DIVIDERE PRAESIDIA ET MVNITIONE OPPIDANOS CIRCVMDARE PROHIBITVS ERAT, OPERA VNDIQVE IMPERAT ADMINISTRARI. VENIT EODEM CVM SVIS COPIIS POSTERO DIE GAIVS FABIVS PARTEMQVE OPPIDI SVMIT AD OBSIDENDVM. 

CAESAR INTERIM M. ANTONIVM QVAESTOREM CVM COHORTIBVS XV IN BELLOVACIS RELINQVIT, NE QVA RVRSVS NOVORVM CONSILIORVM CAPIENDORVM BELGIS FACVLTAS DARETVR. IPSE RELIQVAS CIVITATES ADIT, OBSIDES PLVRES IMPERAT, TIMENTES OMNIVM ANIMOS CONSOLATIONE SANAT. CVM IN CARNVTES VENISSET, QVORVM IN CIVITATE SVPERIORE COMMENTARIO CAESAR EXPOSVIT INITIVM BELLI ESSE ORTVM, QVOD PRAECIPVE EOS PROPTER CONSCIENTIAM FACTI TIMERE ANIMADVERTEBAT, QVO CELERIVS CIVITATEM TIMORE LIBERARET, PRINCIPEM SCELERIS ILLIVS ET CONCITATOREM BELLI, GVTRVATVM, AD SVPPLICIVM DEPOPOSCIT. QVI ETSI NE CIVIBVS QVIDEM SVIS SE COMMITTEBAT, TAMEN CELERITER OMNIVM CVRA QVAESITVS IN CASTRA PERDVCITVR. COGITVR IN EIVS SVPPLICIVM CAESAR CONTRA SVAM NATVRAM CONCVRSV MAXIMO MILITVM, QVI EI OMNIA PERICVLA ET DETRIMENTA BELLI ACCEPTA REFEREBANT, ADEO VT VERBERIBVS EXANIMATVM CORPVS SECVRI FERIRETVR. 

IBI CREBRIS LITTERIS CANINI FIT CERTIOR QVAE DE DRAPPETE ET LVCTERIO GESTA ESSENT, QVOQVE IN CONSILIO PERMANERENT OPPIDANI. QVORVM ETSI PAVCITATEM CONTEMNEBAT, TAMEN PERTINACIAM MAGNA POENA ESSE ADFICIENDAM IVDICABAT, NE VNIVERSA GALLIA NON SIBI VIRES DEFVISSE AD RESISTENDVM ROMANIS, SED CONSTANTIAM PVTARET, NEVE HOC EXEMPLO CETERAE CIVITATES LOCORVM OPPORTVNITATE FRETAE SE VINDICARENT IN LIBERTATEM,CVM OMNIBVS GALLIS NOTVM ESSE SCIRET RELIQVAM ESSE VNAM AESTATEM SVAE PROVINCIAE, QVAM SI SVSTINERE POTVISSENT, NVLLVM VLTRA PERICVLVM VERERENTVR. ITAQVE Q. CALENVM LEGATVM CVM LEGIONIBVS RELIQVIT QVI IVSTIS ITINERIBVS SVBSEQVERETVR; IPSE CVM OMNI EQVITATV QVAM POTEST CELERRIME AD CANINIVM CONTENDIT. 

CVM CONTRA EXSPECTATIONEM OMNIVM CAESAR VXELLODVNVM VENISSET OPPIDVMQVE OPERIBVS CLAVSVM ANIMADVERTERET NEQVE AB OPPVGNATIONE RECEDI VIDERET VLLA CONDICIONE POSSE, MAGNA AVTEM COPIA FRVMENTI ABVNDARE OPPIDANOS EX PERFVGIS COGNOSSET, AQVA PROHIBERE HOSTEM TEMPTARE COEPIT. FLVMEN INFIMAM VALLEM DIVIDEBAT, QVAE TOTVM PAENE MONTEM CINGEBAT, IN QVO POSITVM ERAT PRAERVPTVM VNDIQVE OPPIDVM VXELLODVNVM. HOC AVERTERE LOCI NATVRA PROHIBEBAT: IN INFIMIS ENIM SIC RADICIBVS MONTIS FEREBATVR, VT NVLLAM IN PARTEM DEPRESSIS FOSSIS DERIVARI POSSET. ERAT AVTEM OPPIDANIS DIFFICILIS ET PRAERVPTVS EO DESCENSVS, VT PROHIBENTIBVS NOSTRIS SINE VVLNERIBVS AC PERICVLO VITAE NEQVE ADIRE FLVMEN NEQVE ARDVO SE RECIPERE POSSENT ASCENSV. QVA DIFFICVLTATE EORVM COGNITA CAESAR SAGITTARIIS FVNDITORIBVSQVE DISPOSITIS, TORMENTIS ETIAM QVIBVSDAM LOCIS CONTRA FACILLIMOS DESCENSVS COLLOCATIS AQVA FLVMINIS PROHIBEBAT OPPIDANOS. 

QVORVM OMNIS POSTEA MVLTITVDO AQVATORVM VNVM IN LOCVM CONVENIEBAT SVB IPSIVS OPPIDI MVRVM, VBI MAGNVS FONS AQVAE PRORVMPEBAT AB EA PARTE, QVAE FERE PEDVM CCC INTERVALLO FLVMINIS CIRCVITV VACABAT. HOC FONTE PROHIBERI POSSE OPPIDANOS CVM OPTARENT RELIQVI, CAESAR VNVS VIDERET, E REGIONE EIVS VINEAS AGERE ADVERSVS MONTEM ET AGGEREM INSTRVERE COEPIT MAGNO CVM LABORE ET CONTINVA DIMICATIONE. OPPIDANI ENIM LOCO SVPERIORE DECVRRVNT ET EMINVS SINE PERICVLO PROELIANTVR MVLTOSQVE PERTINACITER SVCCEDENTES VVLNERANT; NON DETERRENTVR TAMEN MILITES NOSTRI VINEAS PROFERRE ET LABORE ATQVE OPERIBVS LOCORVM VINCERE DIFFICVLTATES. EODEM TEMPORE CVNICVLOS TECTOS AB VINEIS AGVNT AD CAPVT FONTIS; QVOD GENVS OPERIS SINE VLLO PERICVLO, SINE SVSPICIONE HOSTIVM FACERE LICEBAT. EXSTRVITVR AGGER IN ALTITVDINEM PEDVM SEXAGINTA, COLLOCATVR IN EO TVRRIS DECEM TABVLATORVM, NON QVIDEM QVAE MOENIBVS AEQVARET (ID ENIM NVLLIS OPERIBVS EFFICI POTERAT), SED QVAE SVPERARE FONTIS FASTIGIVM POSSET. EX EA CVM TELA TORMENTIS IACERENTVR AD FONTIS ADITVM, NEC SINE PERICVLO POSSENT AQVARI OPPIDANI, NON TANTVM PECORA ATQVE IVMENTA, SED ETIAM MAGNA HOSTIVM MVLTITVDO SITI CONSVMEBATVR. 

QVO MALO PERTERRITI OPPIDANI CVPAS SEBO, PICE, SCANDVLIS COMPLENT; EAS ARDENTES IN OPERA PROVOLVVNT EODEMQVE TEMPORE ACERRIME PROELIANTVR, VT AB INCENDIO RESTINGVENDO DIMICATIONIS PERICVLO DETERREANT ROMANOS. MAGNA REPENTE IN IPSIS OPERIBVS FLAMMA EXSTITIT. QVAECVMQVE ENIM PER LOCVM PRAECIPITEM MISSA ERANT, EA VINEIS ET AGGERE SVPPRESSA COMPREHENDEBANT ID IPSVM QVOD MORABATVR. MILITES CONTRA NOSTRI, QVAMQVAM PERICVLOSO GENERE PROELI LOCOQVE INIQVO PREMEBANTVR, TAMEN OMNIA FORTISSIMO SVSTINEBANT ANIMO. RES ENIM GEREBATVR ET EXCELSO LOCO ET IN CONSPECTV EXERCITVS NOSTRI, MAGNVSQVE VTRIMQVE CLAMOR ORIEBATVR. ITA QVAM QVISQVE POTERAT MAXIME INSIGNIS, QVO NOTIOR TESTATIORQVE VIRTVS ESSET EIVS, TELIS HOSTIVM FLAMMAEQVE SE OFFEREBAT. 

CAESAR CVM COMPLVRES SVOS VVLNERARI VIDERET, EX OMNIBVS OPPIDI PARTIBVS COHORTES MONTEM ASCENDERE ET SIMVLATIONE MOENIVM OCCVPANDORVM CLAMOREM VNDIQVE IVBET TOLLERE. QVO FACTO PERTERRITI OPPIDANI, CVM QVID AGERETVR IN LOCIS RELIQVIS ESSENT SVSPENSI, REVOCANT AB IMPVGNANDIS OPERIBVS ARMATOS MVRISQVE DISPONVNT. ITA NOSTRI FINE PROELI FACTO CELERITER OPERA FLAMMA COMPREHENSA PARTIM RESTINGVVNT, PARTIM INTERSCINDVNT. CVM PERTINACITER RESISTERENT OPPIDANI, MAGNA ETIAM PARTE AMISSA SITI SVORVM IN SENTENTIA PERMANERENT, AD POSTREMVM CVNICVLIS VENAE FONTIS INTERCISAE SVNT ATQVE AVERSAE. QVO FACTO REPENTE PERENNIS EXARVIT FONS TANTAMQVE ATTVLIT OPPIDANIS SALVTIS DESPERATIONEM, VT ID NON HOMINVM CONSILIO, SED DEORVM VOLVNTATE FACTVM PVTARENT. ITAQVE SE NECESSITATE COACTI TRADIDERVNT. 

CAESAR, CVM SVAM LENITATEM COGNITAM OMNIBVS SCIRET NEQVE VERERETVR NE QVID CRVDELITATE NATVRAE VIDERETVR ASPERIVS FECISSE, NEQVE EXITVM CONSILIORVM SVORVM ANIMADVERTERET, SI TALI RATIONE DIVERSIS IN LOCIS PLVRES CONSILIA INISSENT, EXEMPLO SVPPLICI DETERRENDOS RELIQVOS EXISTIMAVIT. ITAQVE OMNIBVS QVI ARMA TVLERANT MANVS PRAECIDIT VITAMQVE CONCESSIT, QVO TESTATIOR ESSET POENA IMPROBORVM. DRAPPES, QVEM CAPTVM ESSE A CANINIO DOCVI, SIVE INDIGNITATE ET DOLORE VINCVLORVM SIVE TIMORE GRAVIORIS SVPPLICI PAVCIS DIEBVS CIBO SE ABSTINVIT ATQVE ITA INTERIIT. EODEM TEMPORE LACTERIVS, QVEM PROFVGISSE EX PROELIO SCRIPSI, CVM IN POTESTATEM VENISSET EPASNACTI ARVERNI(CREBRO ENIM MVTANDIS LOCIS MVLTORVM FIDEI SE COMMITTEBAT, QVOD NVSQVAM DIVTIVS SINE PERICVLO COMMORATVRVS VIDEBATVR, CVM SIBI CONSCIVS ESSET, QVAM INIMICVM DEBERET CAESAREM HABERE),HVNC EPASNACTVS ARVERNVS, AMICISSIMVS POPVLI ROMANI, SINE DVBITATIONE VLLA VINCTVM AD CAESAREM DEDVXIT. 

LABIENVS INTERIM IN TREVERIS EQVESTRE PROELIVM FACIT SECVNDVM COMPLVRIBVSQVE TREVERIS INTERFECTIS ET GERMANIS, QVI NVLLIS ADVERSVS ROMANOS AVXILIA DENEGABANT, PRINCIPES EORVM VIVOS REDIGIT IN SVAM POTESTATEMATQVE IN HIS SVRVM AEDVVM, QVI ET VIRTVTIS ET GENERIS SVMMAM NOBILITATEM HABEBAT SOLVSQVE EX AEDVIS AD ID TEMPVS PERMANSERAT IN ARMIS. 

EA RE COGNITA CAESAR, CVM IN OMNIBVS PARTIBVS GALLIAE BENE RES GERI VIDERET IVDICARETQVE SVPERIORIBVS AESTIVIS GALLIAM DEVICTAM SVBACTAMQVE ESSE, AQVITANIAM NVMQVAM ADISSET, PER PVBLIVM CRASSVM QVADAM EX PARTE DEVICISSET, CVM DVABVS LEGIONIBVS IN EAM PARTEM GALLIAE EST PROFECTVS, VT IBI EXTREMVM TEMPVS CONSVMERET AESTIVORVM. QVAM REM SICVTI CETERA CELERITER FELICITERQVE CONFECIT. NAMQVE OMNES AQVITANIAE CIVITATES LEGATOS AD CAESAREM MISERVNT OBSIDESQVE EI DEDERVNT. QVIBVS REBVS GESTIS IPSE EQVITVM PRAESIDIO NARBONEM PROFECTO EST, EXERCITVM PER LEGATOS IN HIBERNA DEDVXIT: QVATTVOR LEGIONES IN BELGIO COLLOCAVIT CVM M. ANTONIO ET C. TREBONIO ET P. VATINIO LEGATIS, DVAS LEGIONES IN AEDVOS DEDVXIT, QVORVM IN OMNI GALLIA SVMMAM ESSE AVCTORITATEM SCIEBAT, DVAS IN TVRONIS AD FINES CARNVTVM POSVIT, QVAE OMNEM ILLAM REGIONEM CONIVNCTAM OCEANO CONTINERENT, DVAS RELIQVAS IN LEMOVICVM FINIBVS NON LONGE AB ARVERNIS, NE QVA PARS GALLIAE VACVA AB EXERCITV ESSET. PAVCOS DIES IPSE IN PROVINCIA MORATVS, CVM CELERITER OMNES CONVENTVS PERCVCVRRISSET, PVBLICAS CONTROVERSIAS COGNOSSET,BENE MERITIS PRAEMIA TRIBVISSET (COGNOSCENDI ENIM MAXIMAM FACVLTATEM HABEBAT, QVALI QVISQVE FVISSET ANIMO IN TOTIVS GALLIAE DEFECTIONE, QVAM SVSTINVERAT FIDELITATE ATQVE AVXILIIS PROVINCIAE ILLIVS), HIS CONFECTIS REBVS AD LEGIONES IN BELGIVM SE RECIPIT HIBERNATQVE NEMETOCENNAE. 

IBI COGNOSCIT COMMIVM ATREBATEM PROELIO CVM EQVITATV SVO CONTENDISSE. NAM CVM ANTONIVS IN HIBERNA VENISSET, CIVITASQVE ATREBATVM IN OFFICIO ESSET, COMMIVS, QVI POST ILLAM VVLNERATIONEM, QVAM SVPRA COMMEMORAVI, SEMPER AD OMNES MOTVS PARATVS SVIS CIVIBVS ESSE CONSVESSET, NE CONSILIA BELLI QVAERENTIBVS AVCTOR ARMORVM DVXQVE DEESSET,PARENTE ROMANIS CIVITATE CVM SVIS EQVITIBVS LATROCINIIS SE SVOSQVE ALEBAT INFESTISQVE ITINERIBVS COMMEATVS COMPLVRES, QVI COMPORTABANTVR IN HIBERNA ROMANORVM, INTERCIPIEBAT. 

ERAT ATTRIBVTVS ANTONIO PRAEFECTVS EQVITVM C. VOLVSENVS QVADRATVS QVI CVM EO HIBERNARET. HVNC ANTONIVS AD PERSEQVENDVM EQVITATVM HOSTIVM MITTIT. VOLVSENVS AD EAM VIRTVTEM, QVAE SINGVLARIS ERAT IN EO, MAGNVM ODIVM COMMI ADIVNGEBAT, QVO LIBENTIVS ID FACERET QVOD IMPERABATVR. ITAQVE DISPOSITIS INSIDIIS SAEPIVS EQVITES EIVS ADGRESSVS SECVNDA PROELIA FACIEBAT. NOVISSIME, CVM VEHEMENTIVS CONTENDERETVR, AC VOLVSENVS IPSIVS INTERCIPIENDI COMMI CVPIDITATE PERTINACIVS EVM CVM PAVCIS INSECVTVS ESSET, ILLE AVTEM FVGA VEHEMENTI VOLVSENVM PRODVXISSET LONGIVS, INIMICVS HOMINI SVORVM INVOCAT FIDEM ATQVE AVXILIVM, NE SVA VVLNERA PER FIDEM IMPOSITA PATERENTVR IMPVNITA, CONVERSOQVE EQVO SE A CETERIS INCAVTIVS PERMITTIT IN PRAEFECTVM. FACIVNT HOC IDEM OMNES EIVS EQVITES PAVCOSQVE NOSTROS CONVERTVNT ATQVE INSEQVVNTVR. COMMIVS INCENSVM CALCARIBVS EQVVM CONIVNGIT EQVO QVADRATI LANCEAQVE INFESTA MAGNIS VIRIBVS MEDIVM FEMVR TRAICIT VOLVSENI. PRAEFECTO VVLNERATO NON DVBITANT NOSTRI RESISTERE ET CONVERSIS EQVIS HOSTEM PELLERE. QVOD VBI ACCIDIT, COMPLVRES HOSTIVM MAGNO NOSTRORVM IMPETV PERCVLSI VVLNERANTVR AC PARTIM IN FVGA PROTERVNTVR, PARTIM INTERCIPIVNTVR; QVOD VBI MALVM DVX EQVI VELOCITATE EVITAVIT, +AC SI+ PROELIO SECVNDO GRAVITER AB EO VVLNERATVS PRAEFECTVS, VT VITAE PERICVLVM ADITVRVS VIDERETVR, REFERTVR IN CASTRA. COMMIVS AVTEM SIVE EXPIATO SVO DOLORE SIVE MAGNA PARTE AMISSA SVORVM LEGATOS AD ANTONIVM MITTIT SEQVE ET IBI FVTVRVM, VBI PRAESCRIPSERIT, ET EA FACTVRVM, QVAE IMPERARIT, OBSIDIBVS FIRMAT; VNVM ILLVD ORAT, VT TIMORI SVO CONCEDATVR, NE IN CONSPECTVM VENIAT CVIVSQVAM ROMANI. CVIVS POSTVLATIONEM ANTONIVS CVM IVDICARET AB IVSTO NASCI TIMORE, VENIAM PETENTI DEDIT, OBSIDES ACCEPIT. SCIO CAESAREM SINGVLORVM ANNORVM SINGVLOS COMMENTARIOS CONFECISSE; QVOD EGO NON EXISTIMAVI MIHI ESSE FACIENDVM, PROPTEREA QVOD INSEQVENS ANNVS, L. PAVLO C. MARCELLO CONSVLIBVS, NVLLAS HABET MAGNOPERE GALLIAE RES GESTAS. NE QVIS TAMEN IGNORARET, QVIBVS IN LOCIS CAESAR EXERCITVSQVE EO TEMPORE FVISSENT, PAVCA ESSE SCRIBENDA CONIVNGENDAQVE HVIC COMMENTARIO STATVI. 

CAESAR IN BELGIO CVM HIEMARET, VNVM ILLVD PROPOSITVM HABEBAT, CONTINERE IN AMICITIA CIVITATES, NVLLI SPEM AVT CAVSAM DARE ARMORVM. NIHIL ENIM MINVS VOLEBAT QVAM SVB DECESSV SVO NECESSITATEM SIBI ALIQVAM IMPONI BELLI GERENDI, NE, CVM EXERCITVM DEDVCTVRVS ESSET, BELLVM ALIQVOD RELINQVERETVR QVOD OMNIS GALLIA LIBENTER SINE PRAESENTI PERICVLO SVSCIPERET. ITAQVE HONORIFICE CIVITATES APPELLANDO, PRINCIPES MAXIMIS PRAEMIIS ADFICIENDO, NVLLA ONERA INIVNGENDO DEFESSAM TOT ADVERSIS PROELIIS GALLIAM CONDICIONE PARENDI MELIORE FACILE IN PACE CONTINVIT. 

IPSE HIBERNIS PERACTIS CONTRA CONSVETVDINEM IN ITALIAM QVAM MAXIMIS ITINERIBVS EST PROFECTVS, VT MVNICIPIA ET COLONIAS APPELLARET, QVIBVS M. ANTONI QVAESTORIS SVI, COMMENDAVERAT SACERDOTI PETITIONEM. CONTENDEBAT ENIM GRATIA CVM LIBENTER PRO HOMINE SIBI CONIVNCTISSIMO, QVEM PAVLO ANTE PRAEMISERAT AD PETITIONEM, TVM ACRITER CONTRA FACTIONEM ET POTENTIAM PAVCORVM, QVI M. ANTONI REPVLSA CAESARIS DECEDENTIS GRATIAM CONVELLERE CVPIEBANT. HVNC ETSI AVGVREM PRIVS FACTVM QVAM ITALIAM ATTINGERET IN ITINERE AVDIERAT, TAMEN NON MINVS IVSTAM SIBI CAVSAM MVNICIPIA ET COLONIAS ADEVNDI EXISTIMAVIT, VT EIS GRATIAS AGERET, QVOD FREQVENTIAM ATQVE OFFICIVM SVVM ANTONIO PRAESTITISSENT,SIMVLQVE SE ET HONOREM SVVM SEQVENTIS ANNI COMMENDARET, PROPTEREA QVOD INSOLENTER ADVERSARII SVI GLORIARENTVR L. LENTVLVM ET C. MARCELLVM CONSVLES CREATOS QVI OMNEM HONOREM ET DIGNITATEM CAESARIS SPOLIARENT, EREPTVM SER. GALBAE CONSVLATVM, CVM IS MVLTO PLVS GRATIA SVFFRAGIISQVE VALVISSET, QVOD SIBI CONIVNCTVS ET FAMILIARITATE ET CONSVETVDINE LEGATIONIS ESSET. 

EXCEPTVS EST CAESARIS ADVENTVS AB OMNIBVS MVNICIPIIS ET COLONIIS INCREDIBILI HONORE ATQVE AMORE. TVM PRIMVM ENIM VENIEBAT AB ILLO VNIVERSAE GALLIAE BELLO. NIHIL RELINQVEBATVR QVOD AD ORNATVM PORTARVM, ITINERVM, LOCORVM OMNIVM QVA CAESAR ITVRVS ERAT EXCOGITARI POTERAT. CVM LIBERIS OMNIS MVLTITVDO OBVIAM PROCEDEBAT, HOSTIAE OMNIBVS LOCIS IMMOLABANTVR, TRICLINIIS STRATIS FORA TEMPLAQVE OCCVPABANTVR, VT VEL EXSPECTATISSIMI TRIVMPHI LAETITIA PRAECIPI POSSET. TANTA ERAT MAGNIFICENTIA APVD OPVLENTIORES, CVPIDITAS APVD HVMILIORES. 

CVM OMNES REGIONES GALLIAE TOGATAE CAESAR PERCVCVRRISSET, SVMMA CELERITATE AD EXERCITVM NEMETOCENNAM REDIIT LEGIONIBVSQVE EX OMNIBVS HIBERNIS AD FINES TREVERORVM EVOCATIS EO PROFECTVS EST IBIQVE EXERCITVM LVSTRAVIT. T. LABIENVM GALLIAE TOGATAE PRAEFECIT, QVO MAIORE COMMENDATIONE CONCILIARETVR AD CONSVLATVS PETITIONEM. IPSE TANTVM ITINERVM FACIEBAT, QVANTVM SATIS ESSE AD MVTATIONEM LOCORVM PROPTER SALVBRITATEM EXISTIMABAT. IBI QVAMQVAM CREBRO AVDIEBAT LABIENVM AB INIMICIS SVIS SOLLICITARI CERTIORQVE FIEBAT ID AGI PAVCORVM CONSILIIS, VT INTERPOSITA SENATVS AVCTORITATE ALIQVA PARTE EXERCITVS SPOLIARETVR, TAMEN NEQVE DE LABIENO CREDIDIT QVICQVAM NEQVE CONTRA SENATVS AVCTORITATEM VT ALIQVID FACERET POTVIT ADDVCI. IVDICABAT ENIM LIBERIS SENTENTIIS PATRVM CONSCRIPTORVM CAVSAM SVAM FACILE OBTINERI. NAM C. CVRIO, TRIBVNVS PLEBIS, CVM CAESARIS CAVSAM DIGNITATEMQVE DEFENDENDAM SVSCEPISSET, SAEPE ERAT SENATVI POLLICITVS, SI QVEM TIMOR ARMORVM CAESARIS LAEDERET, ET QVONIAM POMPEI DOMINATIO ATQVE ARMA NON MINIMVM TERROREM FORO INFERRENT, DISCEDERET VTERQVE AB ARMIS EXERCITVSQVE DIMITTERET: FORE EO FACTO LIBERAM ET SVI IVRIS CIVITATEM. NEQVE HOC TANTVM POLLICITVS EST, SED ETIAM PER SE DISCESSIONEM FACERE COEPIT; QVOD NE FIERET CONSVLES AMICIQVE POMPEI IVSSERVNT ATQVE ITA REM MORANDO DISCVSSERVNT. 

MAGNVM HOC TESTIMONIVM SENATVS ERAT VNIVERSI CONVENIENSQVE SVPERIORI FACTO. NAM MARCELLVS PROXIMO ANNO, CVM IMPVGNARET CAESARIS DIGNITATEM, CONTRA LEGEM POMPEI ET CRASSI RETTVLERAT ANTE TEMPVS AD SENATVM DE CAESARIS PROVINCIIS, SENTENTIISQVE DICTIS DISCESSIONEM FACIENTE MARCELLO, QVI SIBI OMNEM DIGNITATEM EX CAESARIS INVIDIA QVAEREBAT, SENATVS FREQVENS IN ALIA OMNIA TRANSIIT. QVIBVS NON FRANGEBANTVR ANIMI INIMICORVM CAESARIS, SED ADMONEBANTVR QVO MAIORES PARARENT NECESSITATES, QVIBVS COGI POSSET SENATVS ID PROBARE, QVOD IPSI CONSTITVISSENT. 

FIT DEINDE SENATVS CONSVLTVM, VT AD BELLVM PARTHICVM LEGIO VNA A CN. POMPEIO, ALTERA A C. CAESARE MITTERETVR; NEQVE OBSCVRE DVAE LEGIONES VNI DETRAHVNTVR. NAM CN. POMPEIVS LEGIONEM PRIMAM, QVAM AD CAESAREM MISERAT, CONFECTAM EX DELECTV PROVINCIAE CAESARIS, EAM TAMQVAM EX SVO NVMERO DEDIT. CAESAR TAMEN, CVM DE VOLVNTATE MINIME DVBIVM ESSET ADVERSARIORVM SVORVM, POMPEIO LEGIONEM REMISIT ET SVO NOMINE QVINTAM DECIMAM, QVAM IN GALLIA CITERIORE HABVERAT, EX SENATVS CONSVLTO IVBET TRADI. IN EIVS LOCVM TERTIAM DECIMAM LEGIONEM IN ITALIAM MITTIT QVAE PRAESIDIA TVERETVR, EX QVIBVS PRAESIDIIS QVINTA DECIMA DEDVCEBATVR. IPSE EXERCITVI DISTRIBVIT HIBERNA: C. TREBONIVM CVM LEGIONIBVS QVATTVOR IN BELGIO COLLOCAT, C. FABIVM CVM TOTIDEM IN AEDVOS DEDVCIT. SIC ENIM EXISTIMABAT TVTISSIMAM FORE GALLIAM, SI BELGAE, QVORVM MAXIMA VIRTVS, AEDVI, QVORVM AVCTORITAS SVMMA ESSET, EXERCITIBVS CONTINERENTVR. IPSE IN ITALIAM PROFECTVS EST. 

QVO CVM VENISSET, COGNOSCIT PER C. MARCELLVM CONSVLEM LEGIONES DVAS AB SE REMISSAS, QVAE EX SENATVS CONSVLTO DEBERENT AD PARTHICVM BELLVM DVCI, CN. POMPEIO TRADITAS ATQVE IN ITALIA RETENTAS ESSE. HOC FACTO QVAMQVAM NVLLI ERAT DVBIVM, QVIDNAM CONTRA CAESAREM PARARETVR, TAMEN CAESAR OMNIA PATIENDA ESSE STATVIT, QVOAD SIBI SPES ALIQVA RELINQVERETVR IVRE POTIVS DISCEPTANDI QVAM BELLI GERENDI. CONTENDIT . . . 
